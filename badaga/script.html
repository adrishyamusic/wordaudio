<!DOCTYPE HTML PUBLIC "-//W3C//DTD HTML 4.01 Transitional//EN"
"http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=UTF-8" />
<meta name="viewport" content="width=device-width, initial-scale=1.0">
<script
  src="https://code.jquery.com/jquery-3.3.1.slim.min.js"
  integrity="sha256-3edrmyuQ0w65f8gfBsqowzjJe2iM6n0nKciPUp8y+7E="
  crossorigin="anonymous"></script>
<title>Badaga Audio Bible</title>
<link rel="stylesheet" href="../stylesheet/player.css">
</head>
<body>
<div id="divMainPlayer">
<h2 style="text-align:center">Badaga Audio Bible</h2>
<audio id="audMainPlayer" controls autoplay controlsList="nodownload">
  <source src="JOHN_CH_00_BADAGA.mp3">
  Your brower does not support audio streaming. Please use the link below to download the audio.
</audio>
<ul id="ulPlaylist">
		<li class="active"><a href="JOHN_CH_00_BADAGA.mp3">JOHN INTRO BADAGA</a>
<div class="scripts">INTRO</div></li>
        <li><a href="JOHN_CH_01_BADAGA.mp3">JOHN CH 01 BADAGA</a>
<div class="scripts">
யோவானு பரத ஒள்ளெய சுத்தி
<br/>அத்தியாய 1
<br/>1 பதுக்கு தப்ப மாத்து
<br/>
<br/>1 ஒலக உட்டாப்பதுகு முந்தெ மாத்து இத்த; ஆ மாத்து தேவரகோட இத்த; ஆ மாத்து தேவராகி இத்த.
<br/>
<br/>2 ஆதீந்த ஆ மாத்து தேவரகோட இத்த. 
<br/>
<br/>3 தன்ன மூலியவாகித்த தேவரு சகலவவு உட்டுமாடித; தன்னெந்த அல்லாதெ ஒந்துனு உட்டாப்பிலெ.
<br/>
<br/>4 தனகோகெ பதுக்கு ஹட்டுத்து; ஆ பதுக்கு மனுசருக பீசலாகி ஹட்டுத்து.
<br/>
<br/>5 ஆ பீசலு கத்தலெயோகெ கத்திர; ஆலெ கத்தலெ அதன கெப்பதுக சாகுலெ.
<br/>
<br/>6 தேவரு கேகித மனுச ஒப்ப இத்த; அமன ஹெசரு யோவானு.
<br/>
<br/>7 ஜன எல்லா அமனெந்த ஆ பீசல நம்புவங்கெ, அம, ஆ பீசல பத்தி சாட்சி ஹேகுதுக பந்த.
<br/>
<br/>8 அம ஆ பீசலு அல்ல; ஆலெ ஆ பீசலபத்தி சாட்சி ஹேகுதுக பந்தம.
<br/>
<br/>9 ஒலகதோகெ ஹுட்டுவ ஒந்தொந்து மனுசகு பீசல தப்ப ஆ நிஜவாத பீசலு ஒலகக பந்த.
<br/>
<br/>10 பீசலாகி இப்ப தா ஒலகதோகெ இத்த; தன்ன மூலியவாகித்த ஒலக உட்டாத்து; ஆலெ ஒலக தன்ன தாராந்து அறிவிலெ. 
<br/>
<br/>11 தா தன்ன சொந்த ஜனநடுவெ பந்த; ஆலெ தன்ன சொந்த ஜன தன்ன ஒப்புலெ.
<br/>
<br/>12 ஆலெயு, தார தார தன்ன நம்பி ஒப்பிதரோ, அவக்கக தேவரமக்க ஆகி இப்ப அதிகாரவ கொட்ட.
<br/>
<br/>13 அவக்க எல்லா, குன்னவெ ஹுட்டிதங்கெ ஹுட்டிதவக்க அல்ல; ஈ ஒலகத ஒளவெ அப்பன இஷ்டமாக்கெயோ, திட்டமாக்கெயோ ஹுட்டிதவக்க அல்ல; ஆலெ அவக்க தேவரூந்த ஹுட்டிதவக்க.
<br/>
<br/>14 ஆ மாத்து மனுச ஆகி, கிருபெயோகெயு, சத்தியதோகெயு தும்பிதமனாகி, நங்க நடுவெ இத்த; எங்க தன்ன மகிமெய கண்டெயொ; ஆ மகிமெ சக்கத அப்பனெந்த பந்த ஒந்தே மாத்திக ஹடுவ மகிமெயாகி ஹட்டுத்து.
<br/>
<br/>15 யோவானு, யேசுனபத்தி ஜனக சாட்சி ஹேகி, “எனகு ஹிந்தெ பப்பம, எனகு முந்தெ இத்ததூந்த என்னெந்த தொட்டமனாகி இத்தனெ எந்து நா ஹேகிதது தாத்த” எந்து தப்பன ஹேகித.  
<br/>
<br/>16 தன்ன தும்பித கிருபேந்த நங்க எல்லாவு கிருபெமேலெ கிருபெ ஹொந்‍திதொ.
<br/>
<br/>17 எத்தேந்தலெ தேவரு மோசேய மூலியவாகி நாயசட்டவ ஜனக கொட்ட; ஆலெ, யேசுகிறிஸ்துன மூலியவாகி கிருபெயு சத்தியவு நங்கக பந்துத்து.
<br/>
<br/>18 தேவர ஒப்பனு ஒந்து காலதோகெயு காம்பிலெ; ஆலெ அப்பனகோட இப்ப ஒந்தே மாத்தித்‍த, தேவர நங்க அறவங்கெ மாடித.
<br/>
<br/>1 ஞானஸ்நான கொடுவ யோவானுன சுத்தி 
<br/>
<br/>19 யூதருக தொட்டவக்க எருசலேமூந்த ஒந்தோசி பூஜாரிகோவவு, ஒந்தோசி லேவியரவு கொரசி, “நிங்க யோவானுசாரெ ஹோகி, ‘நீ தார?’ எந்து கேத்துபாரிவி” எந்து ஹேகி கேகிதரு.
<br/>
<br/>20 யோவானு அவக்கக மாஞ்சாதெ, “நா கிறிஸ்து அல்ல” எந்து பெவரபுடிசி ஹேகித.
<br/>
<br/>21 அதுக அவக்க, “அத்தெ ஆலெ நீ தார? நீ எலியானா?” எந்து அமன கேத்தரு; அதுக அம, “நா எலியா அல்ல” எந்து ஹேகித; ஆக அவக்க, “நீ தேவரமாத்துகாரனா?” எந்து கேத்தரு; அதுகு அம, “நா அல்ல” எந்து ஹேகித.
<br/>
<br/>22 மர்சியு அவக்க, “நீ தார? எங்கவ கேகிதவக்கக எங்க மறுமாத்து ஹேகுவங்கெ, நீ தாராந்து எங்கக ஹேகு” எந்து கேத்தரு.
<br/>
<br/>23 அதுக அம, “சோமிக தாரிய சரிமாடிவி” எந்து ஏசாயா எம்ப தேவரமாத்துகாரன மூலியவாகி தேவரு ஹேகித மாத்துமாக்கெ, நா ஹாகாடுனோகெ கொரசுவமன சத்த ஆகி இத்தெ” எந்து ஹேகித.
<br/>
<br/>24 யோவானுனசாரெ பந்தவக்கர பரிசேயரு கேகி இத்தரு.
<br/>
<br/>25 அவக்க அமன, “நீ கிறிஸ்துனு அல்ல, எலியானு அல்ல, தேவரமாத்துகாரனு அல்ல எந்தலெ, ஹிந்தெ நீ ஏக்க ஜனக ஞானஸ்நான கொட்டரெ?” எந்து கேத்தரு.
<br/>
<br/>26 அதுக யோவானு, “நா நீருனோகெ ஞானஸ்நான கொட்டனெ; ஆலெ, நிங்க அறியாத ஒப்ப நிங்கநடுவெ இத்தனெ.
<br/>
<br/>27 தா எனகு ஹிந்தெ பந்திதலெயு, நா தன்ன கெரத கண்ணிய அகப்பதுகு தக்கம அல்ல” எந்த.
<br/>
<br/>28 இவெ எல்லா யோர்தானு ஹள்ளத மூடெ திக்குனொ ஹடுவ பெத்தானியா எம்ப ஹட்டியோகெ நடதுத்து; அல்லித்த யோவானு ஞானஸ்நான கொட்டுண்டித்த.
<br/>1 தேவருன ஆடுமறி
<br/>
<br/>29 மறு ஜினதோகெ யோவானு, தன்னசாரெ யேசு பந்துண்டிப்பதன நோடி, “எதநோடிவி, ஒலகத பாப்பவ ஹொரெஹொத்து தீருசுவ தேவருன ஆடுமறி!
<br/>
<br/>30 எனகு ஹிந்தெ பப்பம, எனகு முந்தெ இத்ததூந்த, என்னெந்த தொட்டமனாகி இத்தனெ, எந்து நா ஹேகிதெத்தவா, அது தாத்த.
<br/>
<br/>31 நானு தன்ன அறியாதெ இத்தெ; ஆலெ இஸ்ரேலு ஜனக தன்ன தாராந்து தோருசுதுக, நா நீருனோகெ ஞானஸ்நான கொடுதுக பந்தெ” எந்து ஹேகித.
<br/>
<br/>32 மர்சியு யோவானு சாட்சியாகி ஹேகிதது ஏனாந்தலெ, “தேவர ஆவியாதம சோறெமாக்கெ பானூந்த எறகிபந்து, தன்ன ஒதக இத்ததன நா கண்டெ.
<br/>
<br/>33 நானு தன்ன அறியாதெ இத்தெ; ஆலெ நீருனோகெ ஞானஸ்நான கொடுதுக என்ன கேகித தேவரு, ‘தார ஒதக தேவர ஆவியாதம எறகி பந்து இப்பதன நீ கண்டரெயோ, தாத்த பரிசுத்த ஆவியோகெ ஞானஸ்நான கொடுவம’ எந்து எனக ஹேகி இத்த.
<br/>
<br/>34 அதேமாக்கெ நா கண்டு, தாத்த தேவருன மாத்தி எந்து சாட்சி ஹேகிண்டு பன்னனெ” எந்த.
<br/>
<br/>1 மொதலுமொதலு சிசியரு ஆதவக்க
<br/>
<br/>35 மறுஜினதோகெ மர்சியு யோவானு தன்ன எரடு சிசியருகொகோட நித்துண்டித்த.
<br/>
<br/>36 ஆக அல்லிதாரி யேசு நடதுண்டு ஹோப்பதன யோவானு கண்டு, “அதநோடிவி, தாத்த தேவருன ஆடுமறி” எந்த.
<br/>
<br/>37 அம அத்தெ ஹேகிததன ஆ எரடு சிசியரு ஓரட்டு, யேசுன ஹிந்தாடூந்த ஹோதரு.
<br/>
<br/>38 யேசு ஹிந்தாடு திரிகி, அவக்க தன்ன ஹிந்தாடூந்த பப்பதன நோடி, “நிங்கக ஏன பேக்கு?” எந்து கேத்த; அவக்க, “ரபீ, நீ இப்ப எடெ எல்லி” எந்து கேத்தரு. (எபிரெய பாஷெயோகெ ரபீ எந்தலெ உபதேசமாடுவம எந்து அர்த்த).
<br/>
<br/>39 தா அதுக, “பந்து நோடிவி” எந்த; ஆக அவக்க தன்னகோட ஹோகி, தா இப்ப எடெய நோடிதரு; ஆக ஜாம கன்னபின்ன சந்தொந்து நாக்குமணி; அந்து அவக்க தன்னகோட இத்தரு.
<br/>
<br/>40 யோவானு ஹேகிததன ஓரட்டு, யேசுன ஹிந்தாடூந்த ஹோத ஆ எரடாகோகெ ஒப்ப சீமோனுபேதுருன அண்ணதம்ம அந்திரேயா.
<br/>
<br/>41 அந்திரேயா ஹோகி,  மொதலு தன்ன அண்ணதம்ம சீமோனகண்டு, “எங்க மேசியான கண்டெயொ” எந்து அமக ஹேகித. (எபிரெய பாஷெயொ மேசியா எந்தலெயு, கிரேக்க பாஷெயொ கிறிஸ்து எந்தலெயு ஒந்தே அர்த்தத்த)
<br/>
<br/>42 ஹிந்தெ அம, சீமோன யேசுனசாரெ கூட்டிண்டு பந்த; யேசு அமன நோடி, “நீ யோவானுன மாத்தி சீமோனு; ஆலெ இன்னமேலெ நின்ன ஹெசரு கேப்பா” எந்த. (கேப்பா எம்ப அரமேய மாத்துக கிரேக்க பாஷெயோகெ பெட்ர எந்து ஹேகியார; பெட்ர எந்தலெ கல்லுபாறெ எந்து அர்த்த; இதன பேதுரு எந்து பரெயாக்கு.)
<br/>
<br/>1 யேசு பிலிப்பு, நாத்தான்வேலு எம்பவக்கர கொரசிதது
<br/>
<br/>43 மறுஜினதோகெ யேசு கலிலேயாக ஹோப்பதூந்து இப்பனெக, பிலிப்பு எம்பமன கண்டு, “நீ என்ன ஹிந்தெ பா” எந்த.
<br/>
<br/>44 ஈ பிலிப்பு எம்பம அந்திரேயா, பேதுரு எம்பவக்கர  பெத்சாயிதா பட்டணக சேதம.
<br/>
<br/>45 பிலிப்பு நாத்தான்வேலு எம்பமன கண்டு, “மோசே தன்ன நாயசட்ட பொக்குனோகெயு, தேவரமாத்துகாரரு தங்க பொக்குகொனோகெயு தாரவபத்தி பரதித்தாரெயொ தன்ன கண்டெயொ; தா யோசேப்புன மாத்தினு, நாசரேத்து ஊருக சேதமனு ஆத யேசு” எந்து அமக ஹேகித.
<br/>
<br/>46 அதுக நாத்தான்வேலு, “நாசரேத்தூந்த ஒள்ளித்து ஏனாலி பப்பதுக சாகிரவோ? எந்து கேத்த. அதுக பிலிப்பு, “நீ பந்து நோடு” எந்த.
<br/>
<br/>47 ஆக யேசு தன்னசாரெ பந்துண்டிப்ப நாத்தான்வேல கண்டு, அமன பத்தி, “எதநோடிவி, இம இஸ்ரேலு தேசக சேத ஒந்து 
<br/>நிஜஉள்ளம; இமனோகெ ஏன சூது இல்லெ” எந்த.
<br/>
<br/>48 அதுக நாத்தான்வேலு, “நீ என்ன எத்தெ அறதெ?” எந்து கேத்த. தா அதுக, “பிலிப்பு நின்ன கொரசுதுகு முந்தெ, நீ அத்திமொரகு கீயெ இப்பனெகவே, நா நின்ன நோடிதெ” எந்த.
<br/>
<br/>49 அதுக நாத்தான்வேலு, “ரபீ, நீ தேவருன மாத்தி, நீத்த இஸ்ரேலுக ராஜ” எந்த.
<br/>
<br/>50 அதுக யேசு, “அத்திமொரகு கீயெ நா நின்ன நோடிதெ எந்து நா நினக ஹேகிததூந்தத்த நீ நம்பிரெயா? இதுகுவிட தொட்ட கொலசகோவ நீ நோடிரெ” எந்த.
<br/>
<br/>51 தா மர்சியு, “சக்கதமனெ தறது ஹடுவதனவு, மனுசமாத்தின ஒதக தேவதூதரு ஏர எறக ஹோகிண்டு பப்பதனவு நோடியாரி, எந்து நா நிங்கக நிஜவாகி ஹேகினெ” எந்த.
</div>		
		</li>
        <li><a href="JOHN_CH_02_BADAGA.mp3">JOHN CH 02 BADAGA</a> 
<div class="scripts">	
அத்தியாய 2
<br/>1 கானா எம்ப ஹட்டியொ நடத மதுவெ
<br/>
<br/>1 மூறாவது ஜினதொ கலிலேயா சீமெயொகெ ஹடுவ கானா எம்ப ஹட்டியொ ஒந்து மதுவெ நடதுத்து; யேசுன ஒளவெ அல்லிக ஹோகி இத்த.
<br/>
<br/>2 மதுவெ மனெயவக்க யேசுனவு தன்ன சிசியரவு மதுவெக பரசிதரு.
<br/>
<br/>3 மதுவெயோகெ திராட்செரச தீரிததூந்த யேசுன ஒளவெ, “திராட்செரச தீரிபுட்ட” எந்து யேசுக ஹேகித.
<br/>
<br/>4 அதுக யேசு, “அவே, அதன பத்தி நினக ஏன? என்ன ஜாம இன்னு பப்பிலெ? எந்த.
<br/>
<br/>5 ஆக தன்ன ஒளவெ, கெலசகாரர நோடி, “தா நிங்கக ஏன ஹேகினவோ அதேமாக்கெ மாடிவி” எந்து ஹேகித.
<br/>
<br/>6 யூதருகொ, தங்க மொறெமாக்கெ தங்க கைகாலுகோவ தோகுதுகாகி ஆறு கல்லு அண்டாகோவ அல்லி பீத்தித்தரு; ஒந்தொந்து அண்டாவு கன்னபின்ன எரடுமூறு கொட நீரு ஹிடத்தர.
<br/>
<br/>7 யேசு ஆ கெலசகாரருக,  “ஆ அண்டா எல்லாக நீரு தும்பிசிவி” எந்த; ஆக அவக்க அவெ எல்லாக ஏணுகெட்ட தும்பிசிதரு.
<br/>
<br/>8 ஹிந்தெ தா அவக்கக, “ஈக ஒந்தோசி மொகதுண்டு ஹோகி ஹத்தெய கவனிசுவமக கொடிவி” எந்த; அவக்க அதன எத்திண்டு ஹோகி, அமக கொட்டரு.
<br/>
<br/>9 ஆ திராட்செரச எல்லீந்த பந்துத்து எந்து நீர மொகுதுண்டு ஹோத கெலசகாரருத்த அறதித்தரு; ஆலெ ஹத்தெய கவனிசுவம இதன அறியார; அம திராட்செரச ஆத ஆ நீர ருசி நோடிட்டு, மதுவெ கண்ட கொரசி,
<br/>
<br/>10 ஏ ஒந்து மனுசனு மொதலு ஒள்ளெய திராட்செரசவ ஜனக கொட்டுட்டு, அவக்க குடுத்து திருப்தி ஆததுகிந்தெ ருசி கம்மி ஆத திராட்செரசவ கொட்டன; ஆலெ நீ ஈ ஒள்ளெய திராட்செரசவ இன்னகெட்டவு கொடாதெ பீத்தித்தெயே” எந்த.
<br/>
<br/>11 இத்தெமாக்கெ யேசு, கலிலேயாதொ கானா எம்ப ஹட்டியோகெ ஈ மொதலு அற்புதவ மாடி, தன்ன மகிமெய தோரிசித;  அதூந்த தன்ன சிசியரு தன்னமேலெ நம்பிக்கெ பீத்தரு.
<br/>
<br/>12 அதுகு ஹிந்தெ தானு, தன்ன ஒளவெயு, தன்ன அண்ணதம்மரு, தன்ன சிசியரு எல்லாவு கப்பர்நகூமுக ஹோகி, அல்லி ஒந்தோசி ஜின இத்தரு.
<br/>1 யேசு குடிய சுத்தமாடிதது
<br/>
<br/>13 ஆக யூதருன பஸ்கா ஹப்பஜின சாரெ பந்ததூந்த யேசு எருசலேமுக ஹோத.
<br/>
<br/>14 அல்லி தேவர குடியோகெ தன, ஆடு, சோறெ இவெய மாறிண்டித்தவக்கரவு, ஹணகாச மாத்துவவக்க குளதுண்டிப்பதனவு யேசு கண்ட.
<br/>
<br/>15 ஆக யேசு, ஹக்க கண்ணியோகெ ஒந்து சாட்டெபாருமாடி, அவக்க எல்லாவவு, ஆடு, தன, இவெயவு தேவர குடீந்த ஹொராசு கடிசி, ஹணசாச மாத்துவவக்கர ஹணவ பீரி, மேஜெ எல்லாவ கவிசித.
<br/>
<br/>16 ஹிந்தெ யேசு சோறெகோவ மாறுவவக்கர நோடி, “இவெ எல்லாவ இல்லீந்த எத்திண்டு ஹோகிவி; என்ன அப்பனமனெய சத்தெஹாட மாடபேட” எந்த.
<br/>
<br/>17 ஆக, “நின்ன மனெயமேலெ நா பீத்திப்ப பக்தி வைராக்கிய என்ன ஒள்ள பேசித்து” எந்து பரதடுவ மாத்த தன்ன சிசியரு கேனமாடிதரு.
<br/>
<br/>18 ஆக யூதருக தொட்டவக்க யேசுன நோடி, “நீ இத்தெ எல்லா மாடுவங்கெ நினக அதிகார ஹடதேம்பதுக ஏன அடெயாளவ எங்கக தோரிசிரெ?” எந்து கேத்தரு. 
<br/>
<br/>19 ஆக யேசு, “நிங்க ஈ குடிய இடுத்துபுடிவி; நா இதன மூறு ஜினகோகெ கட்டினெ” எந்த.
<br/>
<br/>20 அதுக யூதருக தொட்டவக்க, “ஈ குடிய கட்டுதுக நலவத்தாறு பரச ஆகிபுட்டவே; நீ மூறு ஜினகோகெ இதன கட்டிபுட்டரெயோ? எந்தரு.
<br/>
<br/>21 ஆலெ, தா தன்ன திரேக எம்ப குடியபத்தி ஹேகித.
<br/>
<br/>22 தா இத்தெ ஹேகிததன, தா சத்து உசரோட எத்ததுகிந்தெ, தன்ன சிசியரு கேனமாடி, தேவர பொக்குனோகெ பரதட்ட மாத்துகோவவு, யேசு ஹேகித மாத்துகோவவு நம்பிதரு.
<br/>
<br/>23 யூதருன பஸ்கா ஹப்பதொ, யேசு எருசலேமுனோகெ  இப்பனெக, மனார ஜன தா மாடித அற்புதகோவ நோடி, தன்ன நம்பிதரு.
<br/>
<br/>24 ஆலெ யேசு அவக்கரபத்தி ஒள்ளங்கெ அறதித்ததூந்த, அவக்கர நம்பி தன்ன அவக்கக ஒப்புசுலெ.
<br/>
<br/>25 மனுசன ஒள்ளுனோகெ ஹடுவதெல்லாவ தா அறதித்ததூந்த, மனுசரபத்தி ஒப்பனு தனக சாட்சி ஹேகபேக்காத அவசிய ஹடுலெ. 
</div>		
		</li>
        <li><a href="JOHN_CH_03_BADAGA.mp3">JOHN CH 03 BADAGA</a> 
<div class="scripts">
அத்தியாய 3
<br/>1 யேசுனு நிக்கொதேமுனு
<br/>
<br/>1 யூதருக தொட்டவக்ககோகெ பரிசேயரு எம்ப நாயசட்ட பக்திகாரருக சேத நிக்கொதேமு எம்பம ஒப்ப இத்த. 
<br/>
<br/>2 அம ஒந்து ஜின இருஜாமதோகெ யேசுனசாரெ பந்து, “ரபீ, நீ தேவரூந்த பந்த உபதேசமாடுவம எந்து எங்க அறதுண்டித்தெயொ; ஏக்காந்தலெ தேவரு ஒப்பனகோட இப்பிலேந்தலெ, தாராந்தவு நீ மாடுவ அற்புதகோவ மாடுதுக சாக” எந்த.
<br/>
<br/>3 அதுக யேசு, “ஒப்ப திரிகியு ஹுட்டாதெஹோலெ அம தேவர அரச காம்பதுக சாக, எந்து நா நினக நிஜவாகி ஹேகினெ” எந்த.
<br/>
<br/>4 அதுக நிக்கொதேமு, “ஒந்து மனுச முதுக்க ஆதமேலெ எத்தெ ஹுட்டின? அம தன்ன ஒளவெய கப்பக ஹுக்கு மர்சியு ஹுட்டுதுக சாகிரவா?” எந்து கேத்த.
<br/>
<br/>5 அதுக யேசு, “ஒப்ப நீரூந்தவு பரிசுத்த ஆவீந்தவு ஹுட்டாதெஹோலெ, அம தேவருன அரசுகோகெ பப்பதுக சாக எந்து நா நிங்கக நிஜவாகி ஹேகினெ.
<br/>
<br/>6 மனுசருக ஹுட்டுவவக்க மனுச குணதோகெத்த இத்தார. ஆலெ பரிசுத்த ஆவியோகெ ஹுட்டுவவக்க பரிசுத்த ஆவிய குணதோகெ இத்தார.
<br/>
<br/>7 நிங்க திரிகியு ஹுட்டுது எந்து நா நினக ஹேகிததனபத்தி நீ ஆச்சரிய ஆகபேட.
<br/>
<br/>8 காயி அதுக இஷ்ட ஆத எடெக பீசிர; அதன சத்தவத்த நீ ஓரட்டரெ; ஆலெ அது எல்லீந்த பந்தர, எல்லிக ஹோர எம்பதன நீ அறியெ; அதேமாக்கெத்த தேவர ஆவியோகெ ஹுட்டுவமனு இத்தன” எந்த.
<br/>
<br/>9 அதுக நிக்கொதேமு, “இது எத்தெ ஆர?” எந்த.
<br/>
<br/>10 ஆக யேசு அமக, “இஸ்ரேலு ஜனக உபதேச மாடுவமனாகி  இத்‍துண்டு இதன நீ அறியாரெயா?
<br/>
<br/>11 நா நினக நிஜவாகி ஹேகினெ; எங்க அறததன ஹேகினெயொ; கண்டதன சாட்சி ஹேகினெயொ; ஆலெ நிங்க எங்க ஹேகுவதன நம்புதில்லெ.
<br/>
<br/>12 நா ஈ ஒலகதோகெ நடவ ஜோலிகோவ நிங்கக ஹேகுவனெகவே நிங்க நம்புலேந்தலெ, சக்கதமனெய ஜோலிகோவ ஹேகிலெ, நிங்க எத்தெ நம்பியாரி?
<br/>
<br/>13 சக்கதமனேந்த எறகிபந்த மனுசமாத்தி அல்லாதெ பேறெ தாரு சக்கதமனெக ஹத்தி ஹோப்பிலெ.
<br/>
<br/>14 மோசே ஹாகாடுனோகெ பெங்கலஹாவ குண்டுனோகெ தூக்கிதங்கெ, மனுசமாத்தினவு ஏற தூக்கி ஆப்பது.
<br/>
<br/>15 ஆக தன்ன நம்புவம ஏமனோ அம ஏகேகு ஹடுவ நித்திய பதுக்க ஹொந்தின.
<br/>
<br/>16 தேவரு, தன்ன ஒந்தே மாத்தின நம்புவம ஏமனோ, அம கெட்டு ஹோகாதெ ஏகேகு ஹடுவ நித்திய பதக்க ஹொந்துதுகாகி, தன்ன மாத்தினவே தந்து, ஒலகத ஜனமேலெ அப்பர கவபீத்த.
<br/>
<br/>17 தேவரு ஒலகவ தண்டிசுதுகாகி தன்ன மாத்தின கேகாதெ,
<br/>தன்ன மூலியவாகி ஒலகத ஜனவ காப்பாத்துதுக தன்ன ஈ ஒலகக கேகித.
<br/>
<br/>18 தன்ன மாத்தின நம்புவமன தேவரு தண்டிசுதில்லெ; தன்ன மாத்தின நம்பாதம மொதலெ தண்டனெக ஆ ஆகி இத்தனெ.
<br/>ஏக்காந்தலெ அம தேவருன  ஒந்தே மாத்தின நம்புலெ.
<br/>
<br/>19 பீசலு ஒலகக பந்தடதெ; மனுசரு பீசலுமேலே பிரியபடாதெ
<br/>கத்தலெயவே பிரியபட்டரு; ஏக்காந்தலெ அவக்கர கெலச எல்லா ஹொல்லததாகி ஹட்டுத்து; அதுத்த தேவரு அவக்கர
<br/>தண்டிசுதுக காரண.
<br/>
<br/>20 ஹொல்லததன மாடுவம பீசல ஹகெமாடின; அமன ஹொல்லத கெலச ஹொராசு தோராதங்கெ அம பீசலுக பராதெ இத்தனெ.
<br/>
<br/>21 சத்தியதோகெ நடவம பீசலுக பன்னன; அதூந்த அம கீவதெல்லா தேவரு ஹேகிதங்கெ கீதன எந்து தோரிர.
<br/>
<br/>1 யேசுனு - ஞானஸ்நான கொடுவ யோவானுனு
<br/>
<br/>22 ஹிந்தெ யேசுனு தன்ன சிசியரு, யூதேயா சீமெக பந்தரு; அல்லியோகெ யேசு அவக்கரகோட இத்து, ஜனக ஞானஸ்நான கொட்டுண்டித்த. 
<br/>
<br/>23 சாலிமு ஹட்டிசாரெ ஹடுவ, அயினோனு எம்ப எடெயோகெ அப்பர நீரு ஹட்டதூந்த யோவானு அல்லி ஞானஸ்நான கொட்டுண்டித்த; ஜன அமனசாரெ பந்து ஞானஸ்நான எத்திண்டித்தரு.
<br/>
<br/>24 இது யோவான செறெமனெக அடப்பதுகுமுந்தெ நடதுத்து.
<br/>
<br/>25 ஹிந்தெ ஒந்து ஜின யோவானுன சிசியருகு, யூத மனுச ஒப்பகு சுத்தமாடுவ மொறெயபத்தி மாத்துகதெ ஆத்து.
<br/>
<br/>26 ஆக யோவானுன சிசியரு யோவானுசாரெ பந்து, 
<br/>“ரபீ, யோர்தானு ஹள்ளத மூடெ திக்குனோகெ நின்னகோட இத்த ஒப்பனபத்தி நீ சாட்சி ஹேகிதெதவா, தானு ஈக ஞானஸ்நான கொட்டுண்டித்தனெ; மனார ஜன தன்னசாரெ ஹோகிண்டித்தாரெ” எந்து ஹேகிதரு.
<br/>
<br/>27 அதுக யோவானு, “தேவரு ஒப்பக கொடுலேந்தலெ, அம
<br/>ஒந்தனவு ஈசுதுக சாக.
<br/>
<br/>28 ‘நா கிறிஸ்து அல்ல; ஆலெ தா பப்பதுகு முந்தாடு, தேவரு என்ன கேகித’ எந்து நா நிங்கக ஹேகிததுக நிங்கத்த சாட்சி.
<br/>
<br/>29 மதுவெ ஹெண்ணு மதுவெ கண்டுகத்த சொந்த. ஆலெ மதுவெ கண்டுன சிநேசுகார, அமனசாரெ இத்து, அமன மாத்த ஓரட்டு, அமன மாத்துகாகி அப்பர சந்தோசபட்டன; ஈக ஆ சந்தோசதோகெ என்ன மனசு தும்பி ஹடதெ.
<br/>
<br/>30 தா ஹெச்சுது, நா கம்மி ஆப்பது.
<br/>
<br/>1 சக்காந்த பப்பம
<br/>
<br/>31 சக்காந்த பப்பம எல்லாகு தொட்டம; ஒலகாந்த ஹுட்டிதம ஒலகதம ஆகி இத்து, ஒலகத ஜோலிகோவ மாத்தாடின; ஆலெ சக்கதமனேந்த பப்பம எல்லாகு தொட்டம.
<br/>
<br/>32 தா கண்டதனவு, ஓரட்டதனவு சாட்சியாகி ஹேகின; ஆலெ தன்ன சாட்சிய ஒப்பனு ஒப்புதில்லெ.
<br/>
<br/>33 தன்ன சாட்சிய ஒப்பிதம, தேவரு நிஜஉள்ளம எந்து திட்டமாடிதனெ.
<br/>
<br/>34 தேவரு கேகிதம தேவருன மாத்த ஹேகின; தேவரு தனக தன்ன ஆவிய அளவில்லாதெ கொட்டிதனெ. 
<br/>
<br/>35 அப்ப தன்ன மாத்தின கவமாடி சகலவவு தன்ன கைக ஒப்பிசிதனெ.
<br/>
<br/>36 மாத்தின நம்புவமக ஏகேகு ஹடுவ நித்திய பதுக்கு ஹடதெ; ஆலெ மாத்தின நம்பாதம ஆ பதக்க ஹொந்துதில்லெ; தேவருன கோப்ப எந்தெந்து அமனமேலெ ஹட்டர” எந்து ஹேகித.
</div>		
		</li>
        <li><a href="JOHN_CH_04_BADAGA.mp3">JOHN CH 04 BADAGA</a> 
<div class="scripts">
அத்தியாய 4
<br/>1 யேசுனு சமாரியா சீமெய ஹெம்மாத்தியு
<br/>
<br/>1 யேசு, யோவானுகுவிட மனார ஜனவ தனக சிசியருமாடி
<br/>அவக்கக ஞானஸ்நான கொட்டுண்டித்தனெ, எந்து பரிசேயருக சுத்தி ஹோத்து.
<br/>
<br/>2 ஞானஸ்நான கொட்டது யேசு அல்ல. தன்ன சிசியருத்த கொட்டரு.
<br/>
<br/>3 இதன சோமி அறவனெக, தா யூதேயாவபுட்டு திரிகியு கலிலேயாக ஹோத. 
<br/>
<br/>4 அத்தெ யேசு கலிலேயாக ஹோப்பனெக தா சமரியா சீமெய கடது ஹோகபேக்காகி ஹட்டுத்து. 
<br/>
<br/>5 அத்தெ தா ஹோப்பனெக, சமாரியா சீமெகசேத சீகாரு எம்ப பட்டணக பந்த; அது ஹெத்தப்பனாத யாக்கோபு தன்ன மாத்தி யோசேப்புக கொட்ட பூமிசாரெ ஹட்டுத்து.
<br/>
<br/>6 அல்லி யாக்கோபுன கெணறு ஒந்து ஹட்ட; யேசு அப்பர தூர நடது பந்ததூந்த தணக்கெதட்டி, ஆ கெணறுசாரெ பந்து குளத; ஆக ஹட்டஹகலு ஹன்னெரடு மணி.
<br/>
<br/>7 தன்ன சிசியரு ஹிட்டுசொப்பு ஈசி பப்பதுக பட்டணகோகெ ஹோகி இத்தரு.
<br/>
<br/>8 ஆக சமாரியா சீமெகசேத ஹெம்மாத்தி ஒப்ப ஆ கெணறூந்த நீரு எத்துதுக பந்த; யேசு அவ்வ நோடி, “ஹெண்ணூ, குடப்பதுக ஒந்தோசி நீரு தா” எந்து கேத்த.
<br/>
<br/>9 அதுக அவ, “நீ ஒந்து யூத மனுச; நா சமாரியதவ; இத்தெ ஹடுவனெக, அருப்புக நீரு தா எந்து என்னசாரெ நீ எத்தெ கேத்தரெ?” எந்த; ஏக்காந்தலெ, யூதருகொ சமாரியரகோட நட்டுமுட்டு பீப்பதில்லெ.
<br/>
<br/>10 அதுக யேசு, “தேவருன வரவவு, குடப்பதுக நீரு தா’ எந்து நின்ன கேத்தம தார எம்பதனவு நீ அறதித்தலெ, நீனே தன்ன கேத்திதரெ; ஆக தா, நினக பதுக்கு தப்ப நீர தந்திதன” எந்த.
<br/>
<br/>11 அதுக அவ, “ஐயா நீர மொகவதுக நின்னசாரெ ஒடமெ இல்லெ; ஈ கெணறூ அப்பர ஆளத்தவா; இத்தெ ஹடுவனெக, பதுக்கு தப்ப நீரு நினக எல்லீந்த சிக்கிர?
<br/>
<br/>12 எங்க ஹெத்தப்ப யாக்கோபுனெந்த நீ தொட்டமனோ? அமத்த ஈ கெணற எங்கக தந்தம; ஈ கெணறுனோகெ தானு, தன்ன மக்கவு, தா சாக்கித பண்ட எல்லாவு நீரு குடத்தரு” எந்த.
<br/>
<br/>13 அதுக யேசு, “ஈ நீர குடப்பமக மர்சியு அரப்பெத்திர.
<br/>
<br/>14 ஆலெ நா தப்ப நீர குடப்பமக எந்தூ அறப்பெத்த; நா அமக கொடுவ நீரு அமகோகெ சொருது ஏகேகு ஹடுவ நித்திய பதக்க கொட்டர” எந்த.
<br/>
<br/>15 ஆக அவ, “ஐயா, எனக அரப்பெத்தாதங்கெயு, நா இல்லிக பந்து நீரு எத்தாதங்கெயு, இப்பதுக, ஆ நீர எனக தா” எந்து கேத்த.
<br/>
<br/>16 ஆக யேசு, “நீ ஹோகி, நின்ன கண்டன இல்லிக கூட்டிண்டு பா” எந்து அவக ஹேகித.
<br/>
<br/>17 அதுக அவ, “எனக கண்ட இல்லெ” எந்த; யேசு அவக, “எனக கண்ட இல்லெ” எந்து நீ ஹேகிதது சரித்த.
<br/>
<br/>18 எத்தேந்தலெ, நினக ஐது கண்டனவக்க இத்தரு; ஈக நின்னகோட இப்பமனு நின்ன கண்ட அல்ல; இதன நீ ஹட்டங்கெயே ஹேகிதெ” எந்த.
<br/>
<br/>19 ஆக அவ, “ஐயா, நீ ஒந்து தேவரமாத்துகார எந்து தோரிர.
<br/>
<br/>20 எங்க ஹெத்தப்பனவக்க ஈ பெட்டுனோகெ தேவர கும்புட்டரு; ஆலெ யூதராத நிங்க எருசலேமுனோகெத்த தேவர கும்புடுதூந்து  ஹேகியாரியே” எந்த.
<br/>
<br/>21 அதுக யேசு, “ஹெண்ணூ, நா ஹேகுவதன நம்பு; ஈ பெட்டுனோகெயோ, எருசலேமுனோகெயோ மாத்ர அல்ல, எல்லா எடெயோகெயு அப்பனாத தேவர கும்புடுவ கால பந்தர.
<br/>
<br/>22 நிங்க தாரவ கும்புட்டாரி எந்து அறியாதெ இத்தி; ஆலெ எங்க, தாரவ கும்புட்டனெயொ எந்து அறதித்தெயொ; ஏக்காந்தலெ பாப்ப பரிகார யூதரு மூலியவாகி பந்தர.
<br/>
<br/>23 நிஜவாகி கும்புடுவவக்க ஆவியோகெயு, நிஜதோகெயு அப்பன கும்புடுவ கால பந்தர, அது ஈகவே பந்துட்டடதெ; தன்ன கும்புடுவவக்க இத்தவவக்கராகி இப்பதூந்து அப்ப இஷ்டப்பட்டன.
<br/>
<br/>24 தேவரு ஆவியாகி இத்தனெ; தன்ன கும்புடுவவக்க ஆவியோகெயு நிஜதோகெயு தன்ன கும்புடுது” எந்த.
<br/>
<br/>25 ஆக அவ, “கிறிஸ்து எம்ப மேசியா பன்னன எந்து நா அறதெ; தா பப்பனெக, எல்லாவவு நங்கக ஹேகின” எந்த.
<br/>
<br/>26 அதுக யேசு, “நின்னகோட மாத்தாடிண்டிப்ப நாத்த அம” எந்த.
<br/>
<br/>27 ஆ ஜாமதோகெ தன்ன சிசியரு திரிகி பந்து, தா ஒந்து ஹெம்மாத்தியகோட கணாம்பதன கண்டு, ஆச்சரியபட்டரு; ஆலெ “நினக ஏன பேக்கு?, நீ ஏக்க அவ்வகோட கணாந்துண்டித்தெ?” எந்து ஒப்பனு தன்ன கேப்பிலெ.
<br/>
<br/>28 ஆக ஆ ஹெம்மாத்தி, தன்ன அணக்க அல்லி பீத்துட்டு பட்டணகோகெ ஹோகி,
<br/>
<br/>29 “நா இதுகுமுந்தெ ஏனேன மாடிதனோ அதெல்லாவ ஒப்ப எனக ஹேகிபுட்ட; நிங்க பந்து தன்ன நோடிவி; தா கிறிஸ்துதனோ!” எந்து ஜனக ஹேகித.
<br/>
<br/>30 ஆக அவக்க பட்டணாந்த யேசுனசாரெ பந்தரு.
<br/>
<br/>31 இத்தெ நடதுண்டடுவனெக சிசியரு, “ரபீ ஹிட்டு தின்னு” எந்து தனக ஹேகிதரு.
<br/>
<br/>32 அதுக யேசு, “நா திம்பதுக நிங்க அறியாத ஒந்து ஹிட்டு ஹடதெ” எந்த.
<br/>
<br/>33 “தாராலி ஒப்ப தனக ஹிட்டு எத்திண்டு பந்திதாரமாக்கெ” எந்து சிசியரு தங்ககோகெ கணாந்துண்டித்தரு.
<br/>
<br/>34 ஆக யேசு அவக்கக, “நா என்ன கேகிதமன சித்தவ கீது, தன்ன கெலசவ பிருக்குதுத்த என்ன ஹிட்டு.
<br/>
<br/>35 ஆரம்பு எத்துதுக இன்னு நாக்கு திங்குவ ஹடதெ எந்து நிங்க ஹேகியாரி; ஆலெ எதகெ, கண்ண ஏறெத்தி ஹொலவ நோடிவி; ஆரம்பு எத்துதுக அது ஈகவே பேது ஹடதெ” எந்து நா நிங்கக ஹேகினெ.                                                                 
<br/>
<br/>36 கூவமக ஈகவே கூலி சிக்கிர; அம ஏகேகு ஹடுவ நித்திய பதுக்குகாகி பேத்ததன சேத்தி பீத்தன; இத்தெ பித்துவமனு கூவமனு ஒப்பிகெ சந்தோசபட்டார.
<br/>
<br/>37 நிங்க கெலசகீயாதெ, பேறெயவக்க பேத்ததன கூவதுக
<br/>நா நிங்கவ கேகிதெ; பேறெயவக்க கஷ்டப்பட்டு அதன பேத்தரு. ஆலெ அவக்க பேத்ததன பலவ நிங்க சிக்கிசிதி” எந்த.                                                                                                                                                                                                                                                                                                                                  
<br/>
<br/>38 இதூந்த பித்துவம ஒப்ப, அதன பலவ கூவம இன்னொப்ப எம்ப மாத்து நிஜ ஆத்து.  
<br/>
<br/>39 ‘நா இதுகு முந்தெ ஏனேன மாடிதனோ, அதெல்லாவ தா ஹேகிபுட்ட’ எந்து சாட்சி ஹேகித ஆ ஹெம்மாத்திய மாத்தூந்த, ஆ பட்டணதோகெ இத்த சமாரியதவக்க மனார ஜன யேசுன நம்பிதரு.
<br/>
<br/>40 அதூந்த சமாரியதவக்க யேசுனசாரெ பந்து, தங்ககோட இப்பதூந்து தன்ன பேடியுண்டரு; தா அவக்கரகோட எரடு ஜின இத்த.
<br/>
<br/>41 ஆக அல்லியோகெ தா ஹேகித மாத்தூந்த இன்னு மனார ஜன தன்ன நம்பிதரு. 
<br/>
<br/>42 நம்பிதவக்க ஆ ஹெம்மாத்தியநோடி, “நீ எங்கக ஹேகிததூந்த அல்ல, தன்ன மாத்த எங்கவே ஓரட்டு, நிஜவாகி ஒலகவ காப்பாத்துவம தாத்த எந்து எங்க அறது நம்பினெயொ” எந்தரு.
<br/>
<br/>1 அரசு அதிகாரிய மாத்திய சே மாடிதது
<br/>
<br/>43 எரடு ஜினகு ஹிந்தெ யேசு அல்லீந்த கலிலேயா சீமெக ஹோத.
<br/>
<br/>44 ஏக்காந்தலெ, “தேவரமாத்துகார ஒப்பக தன்ன சொந்த எடெயோகெ மதிப்பில்லெ எந்து யேசு தானே ஹேகி இத்த.
<br/>
<br/>45 கலிலேயதவக்க ஹப்பக எருசலேமுக ஹோகி இப்பனெக, அல்லியோகெ யேசு மாடிததெல்லாவ அவக்க நோடி இத்தரு; அதூந்த தா கலிலேயாக பப்பனெக அவக்க தன்ன பரசியுண்டரு.
<br/>
<br/>46 ஹிந்தெ யேசு தா நீர திராட்செரச மாடித கானா ஹட்டிக மர்சியு பந்த; ஆக கப்பர்நகூமு பட்டணதோகெ ஒந்து அரசு அதிகாரிய மாத்தி ஒப்ப சங்கட்ட ஆகிண்டித்த.
<br/>
<br/>47 யேசு, யூதேயாந்த கலிலேயாக பந்தாந்து ஆ அதிகாரி அறது, தன்னசாரெ ஹோகி, என்ன மாத்தி சாவங்கெ சங்கட்ட ஆகிண்டித்தனெ; நீ பந்து, அமன சே மாடுது எந்து தன்ன பேடியுண்ட.
<br/>
<br/>48 ஆக யேசு, “நிங்க அடெயாளகோவவு அற்புதகோவவு நோடாதோலெ நம்பாரி” எந்து அமக ஹேகித.
<br/>
<br/>49 அதுக அம, “ஐயா என்ன மாத்தி சாவனெகு முந்தெ நீ பப்புது” எந்த.
<br/>
<br/>50 யேசு அமன நோடி, “நீ ஹோகு, நின்ன மாத்தி சே ஆகிபுட்ட” எந்த; அம யேசு ஹேகித மாத்த நம்பிண்டு ஹோத.
<br/>
<br/>51 ஆக அமன கெலசகாரரு அத்தாந்த பந்து, “நின்ன மாத்தி சே ஆகிபுட்ட” எந்தரு.
<br/>
<br/>52 அதுக அம, “ஏ ஜாமதோகெ சங்கட்ட சே ஆத்து?” எந்து கேத்த; அவக்க, “நென்னெ ஹகலு ஒந்து மணிக அமக ஜர புட்டுத்து” எந்தரு.
<br/>
<br/>53 ‘நின்ன மாத்தி சே ஆகிபுட்ட எந்து யேசு தன்னகோட ஹேகிதது அதே ஜாமத்த எந்து ஆ கூசுன அப்ப அறது, அமனு, அமன மனெயவக்க எல்லாவு யேசுன நம்பிதரு.
<br/>
<br/>54 யேசு யூதேயா சீமேந்த கலிலேயா சீமெக திரிகி பந்ததுகிந்தெ, இது தா மாடித எரடாவது அற்புத.
</div>		
		</li>
        <li><a href="JOHN_CH_05_BADAGA.mp3">JOHN CH 05 BADAGA</a> 
<div class="scripts">
அத்தியாய 5
<br/>1 இதுகு ஹிந்தெ யூதருன ஹப்ப ஒந்து பந்துத்து; ஆக யேசு எருசலேமுக ஹோத.
<br/>
<br/>2 எபிரெய பாஷெயோகெ பெதஸ்தா எம்ப ஒந்து தொட்ட மடு  எருசலேமுன ஆடுபாயிலுசாரெ ஹட்டுத்து; அதுக ஐது ஹெப்பாயிலு ஹட்டுத்து.
<br/>
<br/>3 அல்லி கண்ணுதோரதவக்க, நடவதுக சாகாதவக்க, வாத ஹிடத்தவக்க எல்லா ஹடுதுண்டு, ஆ மடுன நீரு ஏகுவ கலிங்கிராந்து காத்துண்டித்தார.
<br/>
<br/>4 ஏக்காந்தலெ, ஏகுவாலி ஒந்து ஜாமதோகெ தேவதூத ஒப்ப ஆ மடுக எறகி, நீர கலிக்கின; நீரு கலிங்கிததுகிந்தெ, ஏம மொதலு ஆ மடுக எறகினவோ, அம எத்தவ சங்கட்டகார ஆகி இத்தலெயு சே ஆகிபுட்டன.
<br/>
<br/>5 மூவத்தெட்டு பரச சங்கட்ட ஆகிண்டித்த மனுச ஒப்ப அல்லி இத்த.
<br/>
<br/>6 ஹடுதுண்டித்த அமன யேசு கண்டு, அம அப்பர காலாந்த சங்கட்ட ஆகிண்டித்தனெ எந்து அறது, அமன நோடி, “நின்ன சங்கட்ட சே ஆப்பதூந்து நீ இஷ்டபட்டரெயா? எந்து கேத்த.
<br/>
<br/>7 அதுக அம, “ஐயா, நீரு கலங்குவனெக மடுக என்ன எறகுசுவவக்க தாரு இல்லெ; நா அல்லிக எறகுவனெகு முந்தெ பேறெ தாராலி எறகிபுட்டார” எந்த.
<br/>
<br/>8 யேசு அமன நோடி, “நீ எத்து, நின்ன ஹாசிக்கெய எத்தி நடதுண்டு ஹோகு” எந்த.
<br/>
<br/>9 ஆகவே அம சே ஆகி, தன்ன ஹாசிக்கெய எத்தி, நடதுண்டு ஹோத; ஆ ஜின தேவர கும்புடுவ ஏப்பாரிக்கெ ஜின ஆகி ஹட்ட.
<br/>
<br/>10 அதூந்த யூதருக தொட்டவக்க, யேசு சேமாடித ஆ சங்கட்டகாரன நோடி, “இந்து தேவர கும்புடுவ ஏப்பாரிக்கெ ஜின, நீ நின்ன ஹாசிக்கெய எத்திண்டு ஹோப்பதன நங்க சட்ட தடெமாடிர” எந்தரு.
<br/>
<br/>11 அம அவக்கக, “என்ன சே மாடிதம, ‘நின்ன ஹாசிக்கெய எத்தி, நடதுண்டு ஹோகு’ எந்து எனக ஹேகித” எந்த.
<br/>
<br/>12 அதுக அவக்க, “‘நின்ன ஹாசிக்கெய எத்தி, நடதுண்டு ஹோகு’ எந்து நினக ஹேகிதம தார?” எந்து அமன கேத்தரு.
<br/>
<br/>13 சங்கட்ட சே ஆதம, அமன தார சே மாடிதரு எந்து அறியாதெ இத்த; ஏக்காந்தலெ அல்லி ஜன கூட்டவாகி இத்ததூந்த யேசு பெலகிண்டு ஹோகிபுட்ட.
<br/>
<br/>14 அதுகிந்தெ, யேசு அமன குடியோகெ கண்டு, “எதநோடு, நீ சே ஆகிபுட்டெ; நினக அப்பர ஹொல்லதது ஏனு பராதங்கெ நீ இன்னு பாப்ப மாடபேட” எந்த.
<br/>
<br/>15 அம ஹோகி, தன்ன சே மாடிதம யேசு எந்து யூதருக தொட்டவக்கக ஹேகித.
<br/>
<br/>16 யேசு இதன தேவர கும்புடுவ ஏப்பாரிக்கெ ஜினதொ மாடிததூந்த, யூதரு, தன்ன பாடுபடிசி கொப்பதுக தாரிநோடிதரு.
<br/>
<br/>17 யேசு அவக்கக, “என்ன அப்ப இந்துன ஜினகெட்டவு தன்ன கெலசவ கீதுண்டித்தனெ; நானு கெலச கீதுண்டித்தெ” எந்த.
<br/>
<br/>18 தா தேவர கும்புடுவ ஏப்பாரிக்கெ ஜினத கட்டளெய மீறிதது அல்லாதெ, தேவர தன்ன சொந்த அப்ப எந்து ஹேகி, தன்ன தேவருக சம மாடிததூந்த, யூதருக தொட்டவக்க தன்ன கொப்பதுக தாரி நோடுவதன இன்னு பெசெமாடிதரு.
<br/>
<br/>19 ஆக யேசு அவக்கர நோடி, “நா நிங்கக நிஜவாகி ஹேகினெ, அப்ப ஏன கீதனாந்து மாத்தி கண்டனவோ அதனத்த அல்லாதெ பேறெ ஒந்தனவு தன்னாட கீவதில்லெ; தா ஏன கீதனவோ, மாத்தினு அதேமாக்கெ கீதன.
<br/>
<br/>20 அப்ப மாத்தினமேலெ கவபீத்து, தா கீவதெல்லாவ தனக தோரிசின; நிங்க ஆச்சரியபடுவங்கெ இதுகுவிட தொட்ட கெலசகோவவு தனக தோரிசின.
<br/>
<br/>21 அப்ப சத்தவக்கர உசரோட எல்லிசி பதிக்கிசிதங்கெ, மாத்தினு தனக சித்த ஹடுவவக்கர பதிக்கிசின.
<br/>
<br/>22 அப்பக மதிப்பு கொட்டங்கெ, ஜன எல்லா மாத்திகவு மதிப்பு கொடுது; ஏக்காந்தலெ, அப்ப ஒப்பனவு நாய தீருசுதில்லெ. நாய தீருசுவ அதிகார எல்லாவ மாத்திக ஒப்பிசிதனெ.
<br/>
<br/>23 மாத்தின மதிசாதம தன்ன கேகித அப்பனவு மதிசுதில்லெ. 
<br/>
<br/>24 என்ன மாத்த கேத்து, என்ன கேகிதமன நம்புவமக ஏகேகு ஹடுவ நித்திய பதுக்கு ஹடதெ; தேவரு அமன நாய தீருசுதில்லெ; அம சாவ கடது, பதுக்கு ஹொந்திபுட்ட எந்து, நா நிங்கக நிஜவாகி ஹேகினெ.
<br/>
<br/>25 சத்தவக்க தேவருன மாத்தின சத்தவ ஓரடுவ கால பந்தர; அது ஈகவே பந்தடதெ; ஆ சத்தவ ஓரடுவவக்க பதிக்கியார எந்து  நா நிங்கக நிஜவாகி ஹேகினெ.
<br/>
<br/>26 ஏக்காந்தலெ, அப்பகோகெ பதுக்கு ஹடதெ; அதுமாக்கெ மாத்திகோகெயு பதுக்கு ஹடுவங்கெ மாடிதனெ.
<br/>
<br/>27 தா மனுசமாத்தி ஆகி இப்பதூந்த, நாய தீருசுவ அதிகாரவவு தனக கொட்டித்தனெ.
<br/>
<br/>28 இதனபத்தி நிங்க ஆச்சரியபடபேட; ஏக்காந்தலெ, சத்தவக்க எல்லாவு தன்ன சத்தவ ஓரடுவ கால பந்தர.
<br/>
<br/>29 ஆக ஒள்ளித்து மாடிதவக்க ஏகேகு ஹடுவ நித்திய பதுக்க ஹொந்துதுகு, ஹொல்லதது மாடிதவக்க தண்டனெய ஹொந்துதுகு எத்து பந்தார.
<br/>
<br/>30 நா என்னாட ஏனு மாடுதுக சாக; அப்ப எனக ஹேகிதங்கெ நா நாயதீரிசினெ; நா எனக பிரியவாததன மாடாதெ, என்ன கேகித அப்பக பிரியவாததன மாடுதூந்த, என்ன தீர்ப்பு நாயவாகி ஹடதெ.
<br/>
<br/>1 யேசுனபத்தி சாட்சிகொ
<br/>
<br/>31 “என்ன பத்தி நானே சாட்சி ஹேகிலெ, அது நிஜவாகி ஹட.
<br/>
<br/>32 என்ன பத்தி சாட்சி ஹேகுவம இன்னொப்ப இத்தனெ; தா என்ன பத்தி ஹேகுவ சாட்சி நிஜ எந்து நா அறதெ. 
<br/>
<br/>33 நிங்க யோவானுனசாரெ மனுசரகேகி, கேத்து நோடிதி; அமனு சத்தியக சாட்சி ஹேகித.
<br/>
<br/>34 மனுசர சாட்சிய நா எத்துதில்லெ; ஆலெ நிங்க பாப்ப பரிகார ஹொந்துது எந்துத்த, நா இதன நிங்கக ஹேகினெ.
<br/>
<br/>35 யோவானு பீசல தப்ப ஒந்து தீவிகெமாக்கெ கத்திண்டித்த; நிங்கவு ஒந்தோசி கால அமன பீசலுனோகெ அப்பர சந்தோசவாகி இப்பதுக இஷ்டபட்டுண்டித்தி.
<br/>
<br/>36 யோவானு ஹேகித சாட்சிகுவிட தொட்ட சாட்சி எனக ஹடதெ; நா கீது பிருக்குதுக அப்ப எனக தந்ததுனு, நா கீதுண்டு பப்ப கெலசவூத்த, அப்ப என்ன கேகிதாந்து என்னபத்தி சாட்சி ஹேகிர.
<br/>
<br/>37 என்ன கேகித அப்பனே என்ன பத்தி சாட்சி ஹேகித்தனெ; நிங்க தன்ன சத்தவ ஏகாலதோகெயு ஓரடுலெ; தன்ன ரூப்பவவு காம்பிலெ.
<br/>
<br/>38 அப்ப கேகித என்ன நிங்க நம்பாததூந்த, தன்ன மாத்து நிங்ககோகெ நெலெயாகி ஹடுதில்லெ. 
<br/>
<br/>39 தேவரமாத்த நிங்க அரசி நோடிவி; ஏக்காந்தலெ, அதுனோகெ நிங்கக ஏகேகு ஹடுவ நித்திய பதுக்கு ஹடதெ எந்து நெனசியாரி; அவெயு என்ன பத்தி சாட்சி ஹேகிர.
<br/>
<br/>40 இத்தெ ஹட்டூகூடி, நிங்க ஏகேகு ஹடுவ நித்திய பதக்க ஹொந்துதுகாகி என்னசாரெ பப்பதுக நிங்கக மனசில்லெ.
<br/>
<br/>1 நம்பாதவக்கமேலெ பப்ப குத்த
<br/>
<br/>41 நா மனுசரூந்த பப்ப மெச்சிகெய எத்துதில்லெ. 
<br/>
<br/>42 நிங்ககோகெ தேவரகவ இல்லேந்து நா அறதுண்டித்தெ.
<br/>
<br/>43 நா என்ன அப்பன ஹெசருனோகெ பந்தித்துகூடி, நிங்க என்ன நம்புலெ; ஆலெ பேறெ ஒப்ப தன்ன சொந்த ஹெசருனோகெ பந்தலெ, அமன நிங்க நம்பியாரி.
<br/>
<br/>44 ஒந்தே தேவரூந்த பப்ப மெச்சிகெய நிங்க தள்ளிட்டு, ஒப்பனெந்த ஒப்ப மெச்சிகெய சிக்குசுதுக நோடுவ நிங்க என்ன எத்தெ நம்பியாரி?
<br/>
<br/>45 நிங்கவபத்தி நா என்ன அப்பன முந்தாடு குத்த ஹேகினெ எந்து நெனசபேட; ஆலெ, நிங்க நம்புவ மோசேயே நிங்கவ பத்தி குத்த ஹேகின.
<br/>
<br/>46 நிங்க மோசேய நம்பித்தலெ என்னவு நம்பித்தாரி; எத்தேந்தலெ, அம என்ன பத்தி பரதித்தனெ.
<br/>
<br/>47 அம பரதிப்பதன நிங்க நம்பாததூந்த, நா ஹேகுவதன நிங்க எத்தெ நம்பியாரி?” எந்த.
</div>		
		</li>
        <li><a href="JOHN_CH_06_BADAGA.mp3">JOHN CH 06 BADAGA</a> 
<div class="scripts">
அத்தியாய 6
<br/>1 ஐதுசாவிர ஜனக ஹிட்டு கொட்டது
<br/>
<br/>1 அதுகு ஹிந்தெ யேசு திபேரியா எம்ப கலிலேயா கெரெகு ஆத்தட்டுக ஹோத.
<br/>
<br/>2 யேசு சங்கட்டகாரர சே மாடித அற்புதகோவ மனார ஜன நோடிததூந்த, அவக்க தன்ன ஹிந்தாடூந்த ஹோதரு.
<br/>
<br/>3 யேசு ஒந்து பெட்டொதக ஹத்தி, அல்லி தன்ன சிசியரகோட குளத.
<br/>
<br/>4 ஆக யூதருன பஸ்கா ஹப்ப சாரெ ஆகிண்டட்ட.
<br/>
<br/>5 யேசு சுத்திமுத்தியு நோடுவனெக, மனார ஜன தன்னசாரெ பந்துண்டிப்பதன கண்டு, பிலிப்புன நோடி, “இவக்க எல்லாவு திம்பதுக எல்லீந்த ஹிட்டு ஈசுவொ” எந்து கேத்த.
<br/>
<br/>6 யேசு, தா மாடஹோப்பதன மொதலே அறதித்துகூடி, அமன சோதிசுதுகாகி அத்தெ கேத்த.
<br/>
<br/>7 அதுக பிலிப்பு, “இவக்க ஒப்பொப்பனு ஒந்தோசி ஒசி திந்தலெயு, எரடுநூறு பெள்ளி ஹணக ஹிட்டு ஈசி பந்தலெயு, இவக்கக எச்சாரவே” எந்த.
<br/>
<br/>8 ஆக தன்ன சிசியருகோகெ ஒப்பனு, சீமோனுபேதுருன அண்ணதம்மனு ஆத அந்திரேயா, யேசுன நோடி,
<br/>
<br/>9 “இல்லி ஒந்து கூசு இத்தனெ; இம ஐது தொட்டியு எரடு மீனு பீத்துண்டித்தனெ; ஆலெயு ஈசுகொல ஜனக அது ஏ மூலெக” எந்த.
<br/>
<br/>10 ஆக யேசு, “ஜனவ குளிசிவி” எந்த; ஆ எடெ ஒள்ளெய ஹுல்லணெ ஆகி ஹட்ட; ஹத்தெ குளதித்த கண்டிசரு மாத்ர கன்னபின்ன ஐதுசாவிர இத்தரு.
<br/>
<br/>11 யேசு ஆ தொட்டிகோவ எத்தி, தேவருக நன்றி ஹேகி, சிசியருக கொட்ட; அவக்க குளிதித்தவக்கக கொட்டரு; அதேமாக்கெ மீனுகோவவு எத்தி பேக்காதங்கெ கொட்ட.
<br/>
<br/>12 ஜன எல்லாவு பேக்காதங்கெ திந்ததுகிந்தெ, தா தன்ன சிசியர நோடி, “மிச்ச ஹடுவ தொட்டி, மீனு எல்லாவவு ஒந்துனு தண்ட ஆகாதங்கெ அதெல்லாவ சேத்தி எத்திவி” எந்து ஹேகித.
<br/>
<br/>13 ஜன ஐது கோதிம்பெ தொட்டிகோவ ஹச்சி திந்து, அதுனொகெ மிச்ச ஆததெல்லாவ சிசியரு ஒந்துசேத்தி ஹன்னெரடு மக்கிரிக தும்பிசிதரு.
<br/>
<br/>14 யேசு மாடித ஈ அற்புதவ, ஜன எல்லா நோடி, “நிஜவாகி ஒலகக பப்ப தேவரமாத்துகார தாத்த” எந்தரு.
<br/>
<br/>15 அதூந்த, அவக்க பந்து, தன்ன ஹிடுத்து, தங்கக ராஜ மாடுதூந்து இத்தாரெ எந்து யேசு அறது, அல்லீந்த பெலகி தா ஒப்ப மாத்ர ஒந்து பெட்டொதக ஹத்திண்டு ஹோத.
<br/>1 யேசு கெரெ ஒதக நடதது
<br/>
<br/>16 சந்தெஜாம ஆப்பனெக, தன்ன சிசியரு கலிலேயா கெரெகத்துக ஹோதரு.
<br/>
<br/>17 ஹிந்தெ அவக்க ஹரிகலுக ஹத்தி, கெரெக ஆத்தட்டுனோகெ ஹடுவ கப்பர்நகூமுக ஹோகிண்டித்தரு; ஆக இருஜாம ஆகிஹட்ட; ஆலெ யேசு இன்னு அவக்கரசாரெ பப்பிலெ.
<br/>
<br/>18 ஆக ஒந்து தொட்ட காயி பீசித்து; அதூந்த கெரெயோகெ தொட்ட அலெ எத்து பந்துத்து.
<br/>
<br/>19 அவக்க கன்னபின்ன மூறுநாக்கு மைலு தூர ஹரிகலுனொ ஹோகிண்டித்தரு; ஆக யேசு கெரெ நீரொதக நடதுண்டு ஹரிகலுசாரெ பந்துண்டிப்பதன அவக்க கண்டு அஞ்சிதரு.
<br/>
<br/>20 தா அவக்கக, “நா யேசுத்த, நிங்க அஞ்சபேடிவி” எந்து ஹேகித.
<br/>
<br/>21 ஆக அவக்க தன்ன ஹரிகலுக அத்திசுதுக இஷ்டபட்டரு; ஆலெ ஆகவே ஹரிகலு அவக்க சேவ கெரெகத்துக சேதுத்து.
<br/>
<br/>1 யேசுத்த உசுருதப்ப தொட்டி 
<br/>
<br/>22 சிசியரு ஹொறபுட்டு பந்த கெரெகவே மறு ஜினகு ஜன கூட்டவாகி பந்து நித்துண்டித்தரு; அவக்க, யேசுன சிசியரு ஹத்திண்டோத ஆ ஒந்தே ஹரிகலு அல்லாதெ அல்லி பேறெ ஹரிகலு ஹடுலெ எம்பதனவு, யேசு தன்ன சிசியருகோட ஹத்தி ஹோகாதெ தன்ன சிசியரு மாத்துர ஹோதரு எம்பதனவு அறதரு.  
<br/>
<br/>23 யேசு நன்றி ஹேகி ஜனக தொட்டியவு மீனவு கொட்ட எடெசாரெ பேறெ ஒந்தோசி ஹரிகலுகொ திபேரியா எம்ப எடேந்த பந்துத்து.
<br/>
<br/>24 அல்லி யோசுனு தன்ன சிசியரு இல்லாததன ஜன கண்டு, ஆகவே ஹரிகலுக ஹத்தி, யேசுன அரசிண்டு கப்பர்நகூமுக பந்தரு.
<br/>
<br/>25 ஹிந்தெ அவக்க கெரெய ஆத்தட்டுனோகெ தன்ன கண்டு, “ரபீ, நீ ஏகுவ இல்லிக பந்தெ?” எந்து கேத்தரு.
<br/>
<br/>26 யேசு அவக்கக, “நிங்க அற்புதகோவ நோடிததூந்த என்ன அரசுலெ; தொட்டிய திந்து ஹொட்டெய தும்பிசிதி; அதூந்தத்த என்ன அரசிண்டித்தி, எந்து நா நிங்கக நிஜவாகி ஹேகினெ.
<br/>
<br/>27 கெட்டுஹோப்ப ஹிட்டுகாகி கெலசகீயபேட; ஏகேகு ஹடுவ நித்திய பதுக்கு தப்ப ஹிட்டுகாகி கெலசகீவி; அதன மனுசமாத்தி நிங்கக தன்னன; ஏக்காந்தலெ, அப்பனாத தேவரு தனகவே ஆ அதிகாரவ கொட்டிதனெ” எந்த.
<br/>
<br/>28 அதுக அவக்க, “தேவருக பிரியவாத கெலசவ எங்க கீவதுக எங்க ஏன மாடுது?” எந்து கேத்தரு.
<br/>
<br/>29 அதுக யேசு, “தா கேகிதமன நிங்க நம்புதுத்த தேவருக பிரியவாத கெலச” எந்த.
<br/>
<br/>30 அதுக அவக்க, “அத்தெ ஆலெ, எங்க நோடி நின்ன நம்புவங்கெ, நீ ஏன அற்புதவ தோரிசிரெ? நீ ஏனத்த மாடிரெ?
<br/>
<br/>31 ‘பானூந்த அவக்க திம்புதுக தொட்டிய கொட்ட’ எந்து பரதட்டங்கெ, நங்க ஹெத்தப்பனவக்க ஹாகாடுனோகெ மன்னாவ திந்தரே” எந்தரு.
<br/>
<br/>32 யேசு அவக்கக, “பானூந்த பந்த தொட்டிய அவக்கக கொட்டது மோசே அல்ல; என்ன அப்பத்த பானூந்த பந்த நிஜவாத தொட்டிய நிங்கக தன்னன, எந்து நா நிங்கக நிஜவாகி ஹேகினெ.
<br/>
<br/>33 பானூந்த எறகி பந்து, ஒலகக பதுக்க தப்பமத்த தேவரு தப்ப தொட்டி” எந்த.
<br/>
<br/>34 ஆக அவக்க, “ஆண்டமனே இத்தவ தொட்டிய எங்கக ஏகேகு தப்பது” எந்தரு.
<br/>
<br/>35 யேசு அவக்கக, “பதுக்கு தப்ப தொட்டி நாத்த; என்னசாரெ பப்பமக ஏகூ ஹசு ஆப்பதில்லெ; என்ன நம்புவமக ஏகூ அரப்பெத்துதில்லெ.
<br/>
<br/>36 ஆலெ நிங்க என்ன கண்டூகூடி என்ன நம்பாதெ இத்தி எந்து நா நிங்கக ஹேகிதெ.
<br/>
<br/>37 அப்ப எனக தப்பவக்க எல்லாவு என்னசாரெ பந்தார. என்னசாரெ பப்பமன நா ஹொராசு கடசுதில்லெ.
<br/>
<br/>38 என்ன சித்தவ கீவதுக அல்ல, என்ன கேகிதமன சித்தவ கீவதுகத்த நா பானூந்த எறகி பந்தெ.
<br/>
<br/>39 தா எனக தந்திப்ப ஒப்பனவு நா நஷ்டபடசாதெ, கடெசி ஜினதோகெ அவக்கர உசரோட எல்லுசுதுத்த என்ன கேகித அப்பன சித்த ஆகி ஹடதெ.
<br/>
<br/>40 மாத்தின கண்டு தன்ன நம்புவமக ஏகேகு ஹடுவ நித்திய பதுக்கு ஹடதெ; நா அமன கடெசி ஜினதோகெ உசரோட எல்லிசினெ; இதுத்த என்ன அப்பன சித்த ஆகி ஹடதெ” எந்த.
<br/>
<br/>41 பானூந்த பந்த தொட்டி நாத்த” எந்து தா ஹேகிததூந்த தன்ன பத்தி ஜன தங்ககோகெ தொணதொணாந்துண்டித்தரு.
<br/>
<br/>42 “இம யோசேப்புன மாத்தி யேசுதானெ; இமன அப்பனவு ஒளவெயவு நங்க அறதுண்டித்தொ; இத்தெ ஹடுவனெக, ‘நா பானூந்த எறகி பந்தெ’ எந்து இம எத்தெ ஹேகாக்கு?” எந்தரு.
<br/>
<br/>43 யேசு அவக்கக, “நிங்ககோகெ தொணதொணாந்து கணாணபேட.
<br/>
<br/>44 என்ன கேகித அப்ப ஒப்பன என்னசாரெ பரசாதெஹோலெ, அம என்னசாரெ பப்பதுக சாக. என்னசாரெ பப்பமன கடெசி ஜினதொகெ நா உசரோட எல்லிசினெ.
<br/>
<br/>45 ‘தேவரு ஜன எல்லாக கல்லிசி கொட்டன’ எந்து தேவரமாத்துகாரர பொக்குனோகெ பரதடதெ; அதூந்த அப்பனசாரெ ஓரட்டு, கப்பம என்னசாரெ பன்னன.
<br/>
<br/>46 தேவரூந்த பந்தம அல்லாதெ, பேறெ தாரூ அப்பன காம்பிலெ; தாத்த அப்பன கண்டித்தனெ.
<br/>
<br/>47 என்ன நம்புவமக ஏகேகு ஹடுவ நித்தியபதுக்கு ஹடதெ எந்து நா நிங்கக நிஜவாகி ஹேகினெ.
<br/>
<br/>48 உசுருதப்ப தொட்டி நாத்த.
<br/>
<br/>49 நிங்க ஹெத்தப்பனவக்க ஹாகாடுனோகெ மன்னாவ திந்துகூடி சத்துபுட்டரு.
<br/>
<br/>50 ஆலெ பானூந்த எறகி பந்த ஈ தொட்டிய திம்பம சாவதில்லெ.
<br/>
<br/>51 நாத்த பானூந்த எறகி பந்த பதுக்கு தப்ப தொட்டி; ஈ தொட்டிய திம்பம எந்தெந்தூ பதிக்கின; நா தப்ப தொட்டி ஒலகத ஜன பதக்குதுகாகி நா தப்ப என்ன திரேக” எந்த. 
<br/>
<br/>52 ஆக அவக்க, “இம எத்தெ தன்ன திரேகவ நங்கக திம்பதுக தன்னன” எந்து தங்ககோகெ மாத்துகதெ மாடிதரு.
<br/>
<br/>53 அதுக யேசு, “நிங்க மனுசமாத்தின திரேகவ தின்னாதெயு, தன்ன நெத்தர குடியாதெயு இத்தலெ, நிங்ககோகெ பதுக்கு இல்லெ எந்து நா நிங்கக நிஜவாகி ஹேகினெ.
<br/>
<br/>54 என்ன திரேகவ திந்து, என்ன நெத்தர குடப்பமக ஏகேகு ஹடுவ நித்தியபதுக்கு ஹடதெ; நா அமன கடெசி ஜினதொகெ உசரோட எல்லிசினெ.
<br/>
<br/>55 ஏக்காந்தலெ, என்ன திரேக நிஜவாத ஹிட்டு, என்ன நெத்தரு நிஜவாத குடிகொல. 
<br/>
<br/>56 என்ன திரேகவ திந்து, என்ன நெத்தர குடப்பம எனகோகெ நெலெயாகி இத்தனெ; நானு அமகோகெ நெலெயாகி இத்தனெ.
<br/>
<br/>57 உசுரு தப்ப அப்ப என்ன கேகிதனெ; அப்பனெந்த நா உசரோட இத்தங்கெ என்ன திம்பமனு என்னாந்த உசரோட இத்தன.
<br/>
<br/>58 பானூந்த எறகி பந்த தொட்டி இதுத்த; நிங்க ஹெத்தப்பனவக்க மன்னாவ திந்துகூடி சத்துபுட்டரு; ஆலெ ஈ தொட்டிய திம்பம, எந்தெந்து உசரோட இத்தன” எந்து ஹேகித.
<br/>
<br/>1 சிசியரு தொணதொணாந்து மாத்தாடிதது
<br/>
<br/>59 தா கப்பர்நகூமுனொ ஹடுவ ஹரக்கெகுடியோகெ உபதேச மாடிண்டிப்பனெக இதெல்லாவ ஹேகித.
<br/>
<br/>60 தன்ன சிசியருனொ மனார இதெல்லாவ ஒரட்டு, “இது அப்பர கஷ்டவாத உபதேச; இதன கேப்பம தார?” எந்தரு.
<br/>
<br/>61 சிசியரு அதனபத்தி தொணதொணாந்து கணாந்தார எந்து யேசு தனகோகெ அறது, அவக்கர நோடி, “ஈ உபதேச நிங்க நம்பிக்கெய இல்லாதெ மாடிரவா?
<br/>
<br/>62 மனுசமாத்தி தா முந்தெ இத்த எடெக ஹத்தி ஹோப்பதன நிங்க நோடிதீந்தலெ, எத்தெ ஹட்டர?
<br/>
<br/>63 தேவரஆவித்த பதுக்கு தந்தர; ஆலெ திரேகதபல ஒந்துகு ஒதகார; நா நிங்கக ஹேகுவ மாத்துகொ பதுக்குதப்ப ஆவிய தந்தர.
<br/>
<br/>64 ஆலெயு நிங்ககோகெ என்ன நம்பாதவக்க ஒந்தோசி ஆ இத்தி” எந்த; நம்பாதவக்க தார, தன்ன தோரிசிகொடுவம தார எந்து முந்தாந்தவே யேசு அறதித்த.
<br/>
<br/>65 இன்னு யேசு, “அதூந்தத்த என்ன அப்ப ஒப்பன பரசாதோலெ, அம என்னசாரெ பப்பதுக சாக’ எந்து நிங்கக ஹேகிதெ” எந்த.
<br/>
<br/>1 பேதுரு ஹேகிதது
<br/>
<br/>66 ஆகாந்த தன்ன சிசியருனொ மனார தன்ன ஹிந்தாடு ஹோகதெ ஹிக்கிபுட்டரு.
<br/>
<br/>67 ஆக யேசு ஆ ஹன்னெரடாவ நோடி, “நிங்கவு என்னபுட்டு
<br/>ஹோப்பதுக இஷ்டபட்டாரியோ?” எந்து கேத்த.
<br/>
<br/>68 அதுக சீமோனுபேதுரு, “ஆண்டமனே! ஏகேகு ஹடுவ நித்தியபதுக்க தப்ப மாத்துகொ நின்னசாரெ ஹடுவனெக, எங்க தாரசாரெ ஹோனெயொ?
<br/>
<br/>69 நீத்த தேவரூந்த பந்த பரிசுத்த உள்ளம எந்து எங்க நம்பி அறதுண்டித்தெயொ” எந்த.
<br/>
<br/>70 அதுக யேசு, “நா நிங்க ஹன்னெரடாவ தெரதெத்துலெயா?
<br/>ஆலெயு, நிங்ககோகெ ஒப்ப பிசாசியாகி இத்தனெ” எந்த.
<br/>
<br/>71 சீமோனுன மாத்தி யூதாஸ்காரியோத்து எம்பம ஹன்னெரடு சிசியருகோகெ ஒப்பனாகி இத்தூகூடி, யேசுன தோரிசிகொடுவம ஆததூந்த அமன பத்தி தா இத்தெ ஹேகித.
</div>		
		</li>
        <li><a href="JOHN_CH_07_BADAGA.mp3">JOHN CH 07 BADAGA</a> 
<div class="scripts">
அத்தியாய 7
<br/>1 யேசுனு தன்ன அண்ணதம்மரு
<br/>
<br/>1 இதுகுஹிந்தெ யூதருக தொட்டவக்க யேசுன கொப்பதுக தாரி நோடிததூந்த, தா யூதேயாதோகெ இப்பதுக மனசில்லாதெ கலிலேயாக ஹோகி ஜனவ காம்பதுக அல்லிகு இல்லிகு ஹோகிண்டு பந்துண்டு இத்த.                       
<br/>
<br/>2 யூதருன குடிலு ஹப்ப சாரெ ஆத்து.
<br/>
<br/>3 ஆக தன்ன அண்ணதம்மரு, “நீ மாடுவ அற்புதகொ எல்லாவ நின்ன சிசியரு நோடுவங்கெ, நீ ஈ எடெயபுட்டு யூதேயாக ஹோகிபுடு.
<br/>
<br/>4 ஜன தன்ன அறவதூந்து ஆசெபடுவம, உணிசி ஒந்துனு மாடார; நீ இத்தவ கெலசவ கீவம ஆலெ, ஒலக எல்லா நின்ன 
<br/>அறவங்கெ மாடு” எந்து தனக ஹேகிதரு.
<br/>
<br/>5 தன்ன அண்ணதம்மரு தன்ன நம்பாததூந்த இத்தெ ஹேகிதரு.
<br/>
<br/>6 அதுக யேசு, “எனக சரியாத ஜாம இன்னு பப்பிலெ; ஆலெ நிங்கக ஏ ஜாமவு சரித்த.
<br/>
<br/>7 ஒலகத ஜன நிங்கவ ஹகெமாடுதில்லெ. ஆலெ அவக்கர நடத்தெ ஹொல்லாந்து நா அவக்கரபத்தி ஹேகிண்டிப்பதூந்த அவக்க என்ன ஹகெமாடியார.
<br/>
<br/>8 ஈ ஹப்பக நிங்க ஹோகிவி; நா ஹோப்பதுக சரியாத ஜாம இன்னூ பராததூந்த, ஈ ஹப்பக நா ஈக ஹோப்பதில்லெ” எந்த.
<br/>
<br/>9 தா இதெல்லாவ அவக்கரகோட ஹேகிட்டு, கலிலேயாதோகெ இத்தூண்ட.
<br/>
<br/>10 தன்ன அண்ணதம்மரு ஹோததுகிந்தெ, தா ஜனக தோருவங்கெ ஹோகதெ, தாரு அறியாதங்கெ ஹப்பக ஹோத. 
<br/>
<br/>11 ஹப்பதோகெ யூதருக தொட்டவக்க தன்ன அரசிண்டு, “அம எல்லி இத்தனெ?” எந்து ஜனவ கேத்துண்டித்தரு.
<br/>
<br/>12 ஜன யேசுனபத்தி தங்ககோகெ தொணதொணாந்து மாத்தாடிண்டித்தரு; ஒந்தோசி ஆ, “தா ஒள்ளெயம” எந்தரு; பேறெ ஓசி ஆ, “இல்லெ, அம ஜனவ ஏமாத்துவம” எந்தரு.
<br/>
<br/>13 ஆலெ ஒப்பனு தன்ன பத்தி ஹொராசு அறவங்கெ மாத்தாடுலெ; ஏக்காந்தலெ அவக்க யூதருக தொட்டவக்கக அஞ்சிதரு.
<br/>
<br/>14 ஹப்ப பாதி பிருகுவனெக, யேசு குடிக ஹோகி, ஜனக உபதேசமாடித.
<br/>
<br/>15 ஆக யூதருக தொட்டவக்க அப்பர ஆச்சரியபட்டு, “இம கலுவெ இல்லாதமனாகி இத்தூகூடி, பேறெயவக்கக உபதேச மாடினவே” எந்தரு.
<br/>
<br/>16 யேசு அவக்கக, “என்ன உபதேச என்ன சொந்த உபதேச அல்ல; அது என்ன கேகிதமனது.
<br/>
<br/>17 தேவருன சித்தவ கீவதுக இஷ்ட பீத்திப்பம, ஈ உபதேச தேவரூந்த பந்ததோ, இல்லெ என்ன சொந்ததோகெ நா உபதேச மாடினெயொ எந்து அறதூண்டன.
<br/>
<br/>18 தன்னபத்தி தானே மாத்தாடுவ ஒப்ப தன்ன தா மகிமெபடுசுதுக நோடின; ஆலெ தன்ன கேகிதமன மகிமெபடுசுவம நிஜஉள்ளமனாகி இத்தனெ; அமனசாரெ அந்நெய இல்லெ.
<br/>
<br/>19 “மோசே நிங்கக நாயசட்டவ தந்த. ஆலெ, நிங்க ஒப்பனாலியு ஆ நாயசட்டபடிக நடவதில்லெ; அத்தெ ஹட்டூகூடி, நிங்க ஏக்க என்ன கொப்பதுக தாரி நோடியாரி” எந்து கேத்த. 
<br/>
<br/>20 ஆக ஜன, “நினக பேயி ஹிடத்தடதெ; தார நின்ன கொப்பதுக தாரி நோடியார?” எந்து தன்ன கேத்தரு. 
<br/>
<br/>21 யேசு அவக்கக, “நா ஒந்தே ஒந்து அதிசயவ மாடிதெ; நிங்க எல்லா அதனபத்தி ஆச்சரியபட்டாரி.
<br/>
<br/>22 சுன்னத்துமாடுது மோசேய மூலியவாகி உட்டாப்பிலெ; அது
<br/>நங்க ஹெத்தப்பனவக்கர காலாந்தவே ஹடதெ; அதுகிந்தெ மோசே அதன நிங்கக நேமிசித; அதூந்த தேவரகும்புடுவ ஏப்பாரிக்கெ ஜினதொகெயு நிங்க சுன்னத்து மாடியாரி”.
<br/>
<br/>23 தேவரகும்புடுவ ஏப்பாரிக்கெ ஜினதோகெ சுன்னத்துமாடுது மோசேய நாயசட்டபடி தப்பல்ல எம்பதாலெ, நா தேவரகும்புடுவ ஏப்பாரிக்கெ ஜினதொகெ ஒந்து மனுசன சங்கட்டவ சே மாடிததூந்த என்னமேலெ ஏக்க கோப்ப எத்தாரி?
<br/>
<br/>24 அந்துமொக மாடதெ நாயநுடிவி” எந்த.
<br/>
<br/>1 யேசுத்த மேசியாவா?
<br/>
<br/>25 ஆக எருசலேமுனவக்க ஒந்தோசி ஆ, “தன்னத்த தொட்டவக்க எல்லா கொப்புதுக அரசிண்டித்தாரெயா?
<br/>
<br/>26 எதநோடிவி, தா, ஜன எல்லா அறவங்கெ மாத்தாடினவே, ஒப்பனு தனக ஒந்தனு ஹேகுதில்லெயே; ஒந்துபேளெ நிஜவாகி தாத்த கிறிஸ்து எந்து தொட்டவக்க திட்டவாகி அறதித்தாரெயோ?
<br/>
<br/>27 தா எல்லீந்த பந்த எம்பதன நங்க அறதுண்டித்தொ; ஆலெ கிறிஸ்து பப்பனெக, தா எல்லீந்த பன்னன எந்து ஒப்பனு அறியோகவே” எந்தரு.
<br/>
<br/>28 ஹிந்தெ, யேசு தேவரகுடியோகெ உபதேச மாடிண்டிப்பனெக, தொட்ட தனியொ, “நா தார எம்பதனவு, நா எல்லீந்த பந்தெ எம்பதனவு நிங்க அறதி; நா என்னாட பப்பிலெ; ஆலெ என்ன கேகிதம நிஜஉள்ளம; தன்ன நிங்க அறியாதெ இத்தி.
<br/>
<br/>29 நா தன்ன அறதித்தெ; ஏக்காந்தலெ, நா தன்னாந்த பந்தித்தெ; தாத்த என்ன கேகித” எந்து ஹேகித.
<br/>
<br/>30 ஆக அவக்க தன்ன ஹிடப்பதுக தாரி நோடிதரு; ஆலெ தன்ன ஹிடப்ப ஜாம இன்னு பராததூந்த, ஒப்பனு தன்ன முட்டுலெ.
<br/>
<br/>31 அல்லி இத்த ஜன கூட்டதோகெ மனார ஜன தன்ன நம்பி, அவக்க, “கிறிஸ்து பப்பனெக, தா மாடித அற்புத அடெயாளகுவிட அப்பர மாடினவோ” எந்தரு.
<br/>
<br/>1 யேசுவ ஹிடப்பதுக கேகிதது
<br/>
<br/>32 ஜன தன்னபத்தி இத்தெ தொணதொணாந்து மாத்தாடிததன பரிசேயரு ஓரட்டு, அவக்கரூ, தொட்ட பூஜாரிகோவு சேது, “யேசுன ஹிடுத்துண்டு பாரிவி” எந்து, குடிய காப்பவக்கர கேகிதரு.
<br/>
<br/>33 ஆக, யேசு அவக்கக, “இன்னு ஒந்தோசி காலத்த நா நிங்ககோட இத்தனெ; ஹிந்தெ நா என்ன கேகிதமனசாரெ ஹோகிபுட்டனெ.
<br/>
<br/>34 ஆக நிங்க என்ன அரசியாரி; ஆலெ என்ன காணாரி; ஏக்காந்தலெ, நா இப்ப எடெக நிங்க பப்பதுக சாக” எந்த.
<br/>
<br/>35 ஆக யூதருக தொட்டவக்க, “நங்க இமன காம்பதுக சாகாதங்கெ இம எல்லிக ஹோன? நங்க ஜன இப்ப கிரேக்கருன  பட்டணகோக ஹோகி, நங்க ஜனகு, கிரேக்கருகு இம உபதேச மாடினவோ?
<br/>
<br/>36 ‘நிங்க என்ன அரசியாரி; ஆலெ என்ன காணாரி; நா இப்ப எடெக நிங்க பப்பதுக சாக, எந்து இம ஹேகிதவே! இதன அர்த்த ஏன?”, எந்து தங்ககோகெ கணாந்தரு.
<br/>
<br/>1 பதுக்கு தப்ப ஹள்ள
<br/>
<br/>37 ஹப்பத கடெசி ஜின ஆத முக்கியவாத ஜினதொ, யேசு ஒந்து எடெயோகெ நித்துண்டு, தொட்ட தனியோகெ, “தாராலி அரப்பெத்திண்டித்தலெ அம என்னசாரெ பந்து குடியலி.
<br/>
<br/>38 தேவர மாத்து ஹேகிதங்கெ, என்ன நம்புவம ஏமனோ அமன ஒள்ளூந்த பதுக்கு தப்ப ஹள்ளகொ ஹொறபுட்டு பந்தர” எந்து ஹேகித.
<br/>
<br/>39 தன்ன நம்புவவக்க ஹொந்துவ தேவருன ஆவியபத்தி தா இத்தெ ஹேகித; யேசு இன்னு மகிமெ ஹொந்தாததுந்த பரிசுத்த ஆவிய கேகுலெ.
<br/>
<br/>40 ஜனதொ ஒந்தோசி ஆ ஈ மாத்தெல்லாவ ஓரட்டு, “நிஜவாகி தாத்த தேவரமாத்துகார” எந்தரு.
<br/>
<br/>41 பேறெ ஓசி ஆ, “இம கிறிஸ்து”, எந்தரு; இன்னு ஓசி ஆ, கிறிஸ்து கலிலேயாந்தவா பன்னன? 
<br/>
<br/>42 தாவீது ராஜன பரம்பரேந்தவு, அமன ஹட்டியாத பெத்லகேமூந்தவு கிறிஸ்து பன்னன, எந்து தேவர பொக்குனோகெ பரதடதெயே” எந்தரு. 
<br/>
<br/>43 இத்தெ தன்னெந்த ஜன எரடங்கதெ ஆதரு.
<br/>
<br/>44 ஒந்தோசி ஆ தன்ன ஹிடப்பதூந்து இத்தரு; ஆலெ ஒப்பனு தன்ன முட்டுலெ.
<br/>
<br/>1 யூதருக தொட்டவக்க நம்பாதது
<br/>
<br/>45 ஹிந்தெ குடிய காப்பவக்க தொட்ட பூஜாரிகொசாரெயு, பரிசேயருசாரெயு பந்தரு; இவக்க குடிய காப்பவக்கர நோடி, “நிங்க ஏக்க அமன இல்லிக கூட்டிண்டு பப்பிலெ?” எந்து கேத்தரு.
<br/>
<br/>46 அதுக அவக்க, “அம மாத்தாடிதங்கெ ஒப்பனு ஏ காலதோகெயு மாத்தாடுலெ” எந்தரு.
<br/>
<br/>47 ஆக பரிசேயரு, “நிங்கவு ஏமாந்துபுட்டரா?
<br/>
<br/>48 தொட்டவக்கதோகெயோ பரிசேயருதோகெயோ ஒப்பனாலி தன்ன நம்பிததன நிங்க அறதித்தரா?
<br/>
<br/>49 மோசேய சட்டவ அறியாத ஈ ஜன எல்லா சாப்ப ஹிடத்தவக்க” எந்தரு.
<br/>
<br/>50 முந்தெ ஒந்து ஜின இருனோகெ யேசுனசாரெ பந்தமனு, பரிசேயருகோகெ ஒப்பனு ஆத நிக்கொதேமு எம்பம அவக்கர நோடி,
<br/>
<br/>51 “ஒப்ப ஹேகுவதன ஓரட்டுட்டு, அம ஏன மாடிதாம்பதன அறவதுகு முந்தெயே, அம குத்தமாடிதம எந்து நங்க நாயசட்ட ஹேகிரவோ?” எந்து கேத்த.
<br/>
<br/>52 அதுக அவக்க, நீனு கலிலேயதமனோ? தேவரமாத்த ஒள்ளங்கெ ஓதி நோடு; கலிலேயாந்த ஏ ஒந்து தேவரமாத்துகாரனு உட்டாகி பப்பதில்லெ” எந்தரு.
<br/>
<br/>53 ஹிந்தெ அவக்க, தங்கதங்க மனெக ஹோதரு.
</div>		
		</li>
        <li><a href="JOHN_CH_08_BADAGA.mp3">JOHN CH 08 BADAGA</a> 
<div class="scripts">
அத்தியாய 8
<br/>1 சூவெத்தனதொ சிக்கித ஹெண்ணு
<br/>
<br/>1 யேசு ஒலிவ பெட்டுக ஹோத.
<br/>
<br/>2 மறுஜின பாகாதமேலெ தா மர்சியு தேவரகுடிக பந்த; ஆக 
<br/>ஜனஎல்லா தன்னசாரெ பந்தரு; தா குளுது அவக்கக உபதேச மாடிண்டித்த.
<br/>
<br/>3 ஆக நாயசட்ட பாத்தியாருகோவு, பரிசேயருகோவு சூவெத்தனதோகெ சிக்கித ஒந்து ஹெம்மாத்திய, யேசுனசாரெ கூட்டிண்டு பந்து, நடுவெ நில்லிசி,
<br/>
<br/>4 பாத்தியாரூ, இவ சூவெத்தன மாடிண்டிப்பனெகவே இவ்வ ஹிடுத்துபுட்டெயொ.
<br/>
<br/>5 இத்தவ ஹெம்மக்கர கல்லிட்டு கொப்புதூந்து மோசே நாயசட்டதோகெ நங்கக ஹேகித்தனெயே, அதுக நீ ஏன ஹேகிரெ?, எந்து கேத்தரு.
<br/>
<br/>6 தன்னமேலெ தப்பு ஹொரிசி, தன்ன சிக்குசுது எந்து அவக்க இத்தெ கேத்தரு; ஆலெ யேசு எரகபக்கி தன்ன பெரலுனொ நெலதோகெ பரதுண்டித்த.
<br/>
<br/>7 அவக்க புடாதெ தன்ன கேத்துண்டித்தரு; ஆக தா ஏர திரிகி, அவக்கர நோடி, “நிங்ககோகெ பாப்ப மாடாதம இவ்வமேலெ மொதலு கல்லிடலி” எந்து ஹேகி,
<br/>
<br/>8 தா மர்சியு எரக பக்கி, நெலதோகெ பரதுண்டித்த.
<br/>
<br/>9 அவக்க அதன ஓரட்டு, தொட்டவக்கரெந்த குன்னவக்ககெட்ட ஒப்பகிந்தெ ஒப்ப அல்லீந்த கடதுபுட்டரு; யேசு தனியாகி இத்த; ஆ ஹெம்மாத்தி அல்லியே நித்துண்டித்த.
<br/>
<br/>10 யேசு ஏர திரிகி நித்து, அவ்வ நோடி, “அம்மு, அவக்க எல்லா எல்லி? ஒப்பனு நின்ன நாயதீருசுலெயா?” எந்து கேத்த.
<br/>
<br/>11 அதுக அவ, “இல்லெ ஐயா” எந்த. ஆக யேசு, “நானு நின்ன நாயதீருசுதில்லெ; நீ ஹோகு; ஆலெ இன்னமேலெ பாப்பமாடபேட” எந்து ஹேகித.
<br/>
<br/>12 யேசு மர்சியு ஜனக, “நாத்த ஒலகக பீசலாகி இத்தெ; என்ன ஹிந்தெ பப்பம கத்தலெயோகெ நடெயாதெ, பதுக்குன பீசல  ஹொந்திதமனாகி இத்தன” எந்த.
<br/>
<br/>13 ஆக பரிசேயரு யேசுன நோடி, “நின்னபத்தி நீனே சாட்சி ஹேகிரெ; அதூந்த, நின்னசாட்சி நிஜவாதது அல்ல” எந்தரு.
<br/>
<br/>14 யேசு அவக்கக, “என்னபத்தி நானே சாட்சி ஹேகிலெயு, என்ன சாட்சி நிஜத்த; ஏக்காந்தலெ நா எல்லீந்த பந்தெ, நா எல்லிக ஹோனெ எந்து நா அறதெ. ஆலெ நிங்க அதன அறியாரி.
<br/>
<br/>15 நிங்க மனுசர மொறெமாக்கெ நாய தீரிசியாரி; ஆலெ நா ஒப்பனவு நாயதீருசுதில்லெ.
<br/>
<br/>16 நா நாய தீருசுதாலெ என்ன தீர்ப்பு சத்தியபடிக ஹட்டர; ஏக்காந்தலெ, நா ஒப்பனாகி இல்லெ; நானூ என்ன கேகித அப்பனூ ஒந்தாகி இத்தெயொ.
<br/>
<br/>17 எரடான சாட்சி நிஜ, எந்து, நிங்க நாயசட்டதோகெயு பரதடதெயே.
<br/>
<br/>18 நா என்னபத்தி சாட்சி ஹேகினெ. என்ன கேகித அப்பனு என்னபத்தி சாட்சி ஹேகின” எந்த.
<br/>
<br/>19 ஆக அவக்க, “நின்ன அப்ப எல்லி?” எந்து கேத்தரு; அதுக யேசு, “என்னவு நிங்க அறியாரி; என்ன அப்பனவு அறியாரி; நிங்க என்ன அறதித்தலெ, என்ன அப்பனவு அறதித்தாரி” எந்த.
<br/>
<br/>20 யேசு குடிகோகெ உபதேச மாடுவனெக, காணிக்கெபெட்டி ஹடுவ எடெயொகெ இத்துண்டு, ஈ மாத்தெல்லவ ஹேகித; தன்ன ஜாம இன்னு பராததூந்த ஒப்பனு தன்ன ஹிடிப்பிலெ.
<br/>
<br/>21 யேசு மர்சியு, “நா ஹோனெ, நிங்க என்ன அரசி, நிங்க பாப்பதொகெயே சத்தாரி; நா ஹோப்ப எடெக நிங்க பப்பதுக சாக” எந்து அவக்கக ஹேகித.
<br/>
<br/>22 ஆக யூதருக தொட்டவக்க, “நா ஹோப்ப எடெக நிங்க பப்பதுக சாக எந்து ஹேகினவே, அத்தெந்தலெ இம தன்ன தா கொத்துபுட்டனவோ” எந்தரு.
<br/>
<br/>23 தா அவக்கக, “நிங்க கீயன ஈ ஒலகாந்த உட்டாதவக்க;
<br/>ஆலெ நா மேலன சக்காந்த உட்டாதம; நிங்க ஈ ஒலகதவக்க. ஆலெ நா ஈ ஒலகதம அல்ல.
<br/>
<br/>24 அதூந்த நிங்க, நிங்க பாப்பதோகெ சத்தாரி, எந்து நா நிங்கக ஹேகிதெ; ‘நாத்த தா’ எந்து நிங்க நம்பாதெஹோலெ, நிங்க பாப்பதொகெயே நிங்க சத்தாரி” எந்த.
<br/>
<br/>25 அதுக அவக்க, “நீ தார?” எந்து கேத்தரு; யேசு அவக்கக, “நா தார எந்து முந்தாந்தவே நிங்கக ஹேகிண்டு பந்தித்தெத்தவா.
<br/>
<br/>26 நிங்கவபத்தி ஹேகுதுகு, நிங்கவ நாய தீருசுதுகு எனக அப்பர மாத்து ஹடதெ; ஆலெ என்ன கேகிதம சத்தியஉள்ளம. நா தன்னாந்த ஓரட்டதனத்த ஒலகக ஹேகினெ” எந்த.
<br/>
<br/>27 தா தன்ன சக்கத அப்பனபத்தி ஹேகினாந்து அவக்க அர்த்தமாடுலெ.
<br/>
<br/>28 அதூந்த, யேசு அவக்கக, “நிங்க மனுசமாத்தின சிலுவெயோகெ தூக்கிததுகு ஹிந்தெ ‘நாத்த தா’ எம்பதனவு, நா என்னாட ஏனு மாடாதெ என்ன அப்ப எனக ஹேகிதந்தங்கெத்த இதெல்லாவ நா ஹேகினெ எம்பதனவு, நிங்க அறதாரி.
<br/>
<br/>29 என்ன கேகிதம என்னகோட இத்தனெ; தனக பிரியவாதது ஏனவோ அதனத்த நா ஏகூ கீவதூந்த நா தனியாகி இப்பதுக தா என்ன புடுதில்லெ” எந்த.
<br/>
<br/>30 தா இதெல்லாவ ஹேகுவனெக மனார ஜன தன்ன நம்பிதரு. 
<br/>
<br/>1 சத்திய நிங்கவ புடுகடெமாடிர
<br/>
<br/>31 யேசு தன்ன நம்பித யூதருக, “நிங்க என்ன மாத்துகோவ புடாதெ கைகொண்டு நடதலெ, நிஜவாகி நிங்க என்ன சிசியராகி இத்தாரி. 
<br/>
<br/>32 ஆக சத்தயவ அறதாரி; சத்திய நிங்கவ புடுகடெமாடிர” எந்த.
<br/>
<br/>33 அதுக அவக்க, “எங்க ஹெத்தப்பனாத ஆபிரகாமுன பரம்பரெயோகெ பந்தவக்க; ஏ காலதோகெயு எங்க ஒப்பகு அடிமெ ஆகி இப்பிலெ; ‘நிங்க புடுகடெ ஆப்பதூந்து’ எங்கக நீ எத்தெ ஹேகிரெ?” எந்தரு.
<br/>
<br/>34 யேசு அவக்கக, “பாப்ப மாடுவம தார ஆலெயு, அம பாப்பக அடிமெ ஆகி இத்தனெ எந்து நா நிங்கக நிஜவாகி ஹேகினெ.
<br/>
<br/>35 அடிமெ ஒப்ப, ஒந்து மனெயொகெ ஏகூ இப்பதில்லெ; ஆலெ மாத்தி ஏகூ ஆ மனெக சொந்த.
<br/>
<br/>36 அதூந்த மாத்தி நிங்கவ புடுகடெமாடிலெ, நிங்க நிஜவாகி புடுகடெ ஆதாரி.
<br/>
<br/>37 நிங்க ஆபிரகாமுன பரம்பரெயவக்க எந்து நா அறதெ; ஆலெயு நிங்க மனசுனோகெ என்ன உபதேசக எடெ இல்லாததூந்த, நிங்க என்ன கொப்புதுக தாரி நோடிண்டித்தி.
<br/>
<br/>38 நா என்ன அப்பனோகெ கண்டதன ஹேகினெ; நிங்கவு நிங்க அப்ப ஹேகி ஓரட்டதன கீதாரி” எந்த. 
<br/>
<br/>39 அதுக அவக்க, “ஆபிரகாமுத்த எங்கக அப்ப” எந்தரு; யேசு அவக்கக, “நிங்க ஆபிரகாமுன மக்க ஆலெ, அம நடதங்கெத்த நிங்கவு நடவது.
<br/>
<br/>40 ஆலெ தேவரூந்த சத்தியவ ஓரட்டு, நிங்கக ஹேகித என்ன, நிங்க கொப்புதுக தாரி நோடியாரி; ஆபிரகாமு இத்தெ மாடுலெயே.
<br/>
<br/>41 நிங்க அப்ப மாடிதங்கெத்த நிங்கவு மாடியாரி” எந்த;
<br/>அதுக அவக்க, “எங்க மொறெதவறி ஹுட்டிதவக்க அல்ல; எங்கக ஒந்தே அப்பத்த இத்தனெ; தாத்த தேவரு” எந்தரு.
<br/>
<br/>42 யேசு அவக்கக, “தேவரு நிங்கக அப்ப ஆகி இத்துதலெ, நிங்க என்ன கவமாடிதாரி; ஏக்காந்தலெ நா தேவரூந்த பந்தித்தெ; நா என்னாட பப்பிலெ; தாத்த என்ன கேகித.
<br/>
<br/>
<br/>43 என்ன மாத்த நிங்க ஏக்க அர்த்த மாடுதில்லெ? என்ன மாத்த ஓரடுதுக நிங்க மனசு இல்லாதெ இப்பதூந்தத்தானே.
<br/>
<br/>44 நிங்க, நிங்க அப்பனாத பிசாசீந்த ஹுட்டிதவக்க; நிங்க அப்பனாதமன இஷ்டபடிக மாடுதுகத்த நிங்கக பிரிய; அம ஆதீந்தவே ஒந்து கொலெகாரனாகி இத்தனெ; அம சத்தியதோகெ நெலெயாகி நிப்பிலெ; ஏக்காந்தலெ, அமனோகெ சத்திய இல்லெ; அம புய் ஹேகுவனெக அமகோகெ ஹடுவதனத்த ஹேகின; ஏக்காந்தலெ அம புய் ஹேகுவமனு, எல்லா புய்கு அப்பனாகியு இத்தனெ.
<br/>
<br/>45 ஆலெ, நா நிங்கக சத்தியவ ஹேகுவதூந்த நிங்க என்ன நம்புதில்லெ.
<br/>
<br/>46 என்னசாரெ பாப்ப ஹடதேந்து நிங்ககோகெ தார ரூபிசியாரி? நா சத்தியவ ஹேகிலெ, நிங்க ஏக்க என்ன நம்புதில்லெ?
<br/>
<br/>47 தேவரூந்த ஹுட்டிதம தேவருன மாத்த கேத்தன; நிங்க தேவரூந்த ஹுட்டிதவக்க அல்ல; அதூந்தத்த நிங்க தேவருன மாத்த கேப்பதில்லெ” எந்த.
<br/>1 யேசுனு ஆபிரகாமுனு
<br/>
<br/>48 ஆக அவக்க, “நீ சமாரியாக சேதம எந்தூ, நீ பேயி ஹிடத்தம எந்தூ எங்க ஹேகுது சரிதானே” எந்தரு.
<br/>
<br/>49 அதுக யேசு, “நா பேயி ஹிடத்தம அல்ல; நா என்ன அப்பன மதிசினெ; ஆலெ நிங்க என்ன மதிசுதில்லெ.
<br/>
<br/>50 நா எனக மெச்சிகெய அருசுதில்லெ; ஆலெ அதன அரசி நாயதீருசுவம ஒப்ப இத்தனெ.
<br/>
<br/>51 ஒப்ப என்ன மாத்த கேத்து நடதலெ, அம எந்தெந்துகு சாவதே இல்லெ எந்து நா நிங்கக நிஜவாகி ஹேகினெ” எந்த.
<br/>
<br/>52 ஆக அவக்க, “ஹெத்தப்ப ஆபிரகாமுனு தேவரமாத்துகாரரு சத்துபுட்டரு; ஆலெ ஒப்ப என்ன மாத்த கேத்து நடதலெ, அம எந்தெந்து சாவதில்லெ எந்து நீ ஹேகிரெயே, ஈக நீ பேயி ஹிடத்தம எந்து எங்க அறதூண்டெயொ.
<br/>
<br/>53 எங்க ஹெத்தப்ப ஆபிரகாமுகுவிட நீ தொட்டமனோ? தா சத்துபுட்ட; தேவரமாத்துகாரரூ சத்துபுட்டரு; ஆலெ நீ நின்ன தாராந்து நெனசுண்டித்தெ” எந்து கேத்தரு.
<br/>
<br/>54 அதுக யேசு, “என்ன நானே மெச்சிலெ, ஆ மெச்சிகெக மதிப்பில்லெ; என்ன அப்பத்த என்ன மெச்சுவம; தன்னத்த நிங்கவு எங்கக தேவரு எந்து ஹேகியாரி.
<br/>
<br/>55 ஆலெயு, நிங்க தன்ன அறிவிலெ; நா தன்ன அறதித்தெ; நா தன்ன அறியெ எந்து ஹேகிலெ, நிங்கமாக்கெத்த நானு புய் ஹேகுவமனாகி இத்தனெ; ஆலெ, நா தன்ன அறது, தன்ன மாத்துக தக்கதங்கெ நடது பன்னனெ.
<br/>
<br/>56 நா ஈ ஒலகக பப்ப காலவ ஹெத்தப்பனாத ஆபிரகாமு காம்பது எந்து இத்த; கண்டு அப்பர சந்தோசபட்ட” எந்த.
<br/>
<br/>57 ஆக அவக்க, “நினக இன்னு ஐவத்து பரசவு ஆப்பிலெயே; நீ ஹெத்தப்பனாத ஆபிரகாம கண்டுபுட்டெயோ? எந்தரு.
<br/>
<br/>58 அதுக யேசு, “ஆபிரகாமு ஹுட்டுதுகு முந்தெயே நா இத்தெ எந்து நா நிங்கக நிஜவாகி ஹேகினெ” எந்த.
<br/>
<br/>59 அதூந்த அவக்க தனக இடுதுக கல்லுகோவ எத்திதரு; ஆலெ யேசு அவக்கக மறெ ஆகி, குடீந்த ஹொராசு கடதுண்டு ஹோகிபுட்ட.
</div>		
		</li>
        <li><a href="JOHN_CH_09_BADAGA.mp3">JOHN CH 09 BADAGA</a> 
<div class="scripts">
அத்தியாய 9
<br/>1 ஹுட்டுவனெகவே கண்ணு தோராதமக கண்ணு தோரிதது
<br/>
<br/>1 தா ஹோகிண்டிப்ப தாரியோகெ ஹுட்டுவனெகவே கண்ணு தோராத ஒந்து மனுசன கண்ட.
<br/>
<br/>2 ஆக தன்ன சிசியரு, “ரபீ, இம கண்ணு தோராதெ ஹுட்டிதது தார மாடித பாப்ப? இம மாடித பாப்பவோ? இல்லெ, இமன ஒளவெஅப்ப மாடித பாப்பவோ?” எந்து கேத்தரு.
<br/>
<br/>3 அதுக யேசு, “அது இமமாடித பாப்பவு அல்ல, இமன ஒளவெஅப்ப மாடித பாப்பவு அல்ல; ஆலெ தேவருன கெலச இமனோகெ தோருதுகாகித்த இத்தெ ஹுட்டிதனெ.
<br/>
<br/>4 ஹகலு ஜாம ஹடுவனெகெட்ட என்ன கேகிதமன கெலசகோவ நங்க கீவது; ஒப்பனு கெலச கீவதுக சாகாத இரு ஜாம பந்தர.
<br/>
<br/>5 நா ஒலகதோகெ இப்பனெக ஒலகக பீசலாகி இத்தெ” எந்த.
<br/>
<br/>6 இதன ஹேகி, தா நெலக உகுது, உகு நீருனோகெ கெசறுமாடி, ஆ கெசற கண்ணுதோராதமன கண்ணுக ஹூசி,
<br/>
<br/>7 “நீ ஹோகி சீலோவாமு எம்ப மடுனோகெ நின்ன கண்ண தோகு” எந்த; (சீலோவாமு எந்தலெ கேகிதம எம்ப அர்த்த); அதேமாக்கெ அம ஹோகி, கண்ண தோகித; ஆக அமக கண்ணு தோரி, திரிகிண்டு பந்த. 
<br/>
<br/>8 ஆக சாரெகெடா இத்தவக்கரூ, அம கண்ணுதோராதெ  இப்பனெக அமன நோடிதவக்கரூ, “இம குளுது பேடிண்டித்தமத்தானே?” எந்தரு.
<br/>
<br/>9 ஒந்தோசி ஆ, “அமத்த” எந்தரு; பேறெ ஒசி ஆ, “இம அமனமாக்கெ இத்தனெ” எந்தரு; ஆலெ அம, “அது நாத்த” எந்த.
<br/>
<br/>10 ஆக அவக்க, “நினக எத்தெ கண்ணு தோரித்து?” எந்து அமன கேத்தரு.
<br/>
<br/>11 அதுக அம, “யேசு எம்ப ஒப்ப கெசறுமாடி, என்ன கண்ணுக ஹூசி, ‘நீ ஹோகி, சீலோவாமு எம்ப மடுனோகெ நின்ன கண்ண தோகு’ எந்த; அதேமாக்கெ நா ஹோகி, கண்ண தோகிதெ; ஆக, எனக
<br/>கண்ணு தோரித்து” எந்த.
<br/>
<br/>12 ஆக அவக்க, “தா எல்லி?” எந்து கேத்தரு; அதுக அம,
<br/>“நா அறியெ” எந்த.
<br/>
<br/>1பரிசேயருன கேள்வி
<br/>
<br/>13 முந்தெ கண்ணு தோராதெ இத்த அமன, அவக்க பரிசேயருசாரெ கூட்டிண்டு ஹோதரு.
<br/>
<br/>14 யேசு கெசறுமாடி, அமன கண்ண தறத ஜின தேவரகும்புடுவ ஏப்பாரிக்கெ ஜின ஆகி ஹட்டுத்து.
<br/>
<br/>15 அதூந்த பரிசேயரு, “நினக எத்தெ கண்ணு தோரித்து” எந்து அமன மர்சியு கேத்தரு; அதுக அம, “தா என்ன கண்ணுக கெசற ஹூசித; நா தோகிதெ; ஈக எனக கண்ணு தோரிர” எந்த.
<br/>
<br/>16 ஆக பரிசேயருகோகெ ஒந்தோசி ஆ, “ஆ மனுச தேவரகும்புடுவ ஏப்பாரிக்கெ ஜினவ மீறி நடததூந்த, அம தேவரூந்த பந்தம அல்ல” எந்தரு; பேறெ ஒந்தோசி ஆ, “பாப்பியாகி இப்ப மனுச ஒப்ப, இப்பேர்பட்ட அற்புதகோவ மாடுதுக எத்தெ சாகிர” எந்தரு; அதூந்த அவக்ககோகெ எரடங்கதெ ஆத்து.
<br/>
<br/>17 மர்சியு அவக்க அமன, “நின்ன கண்ண தறதமனபத்தி நீ ஏன ஹேகிரெ?” எந்து கேத்தரு; அதுக அம, “தா ஒந்து தேவரமாத்துகார” எந்த.
<br/>
<br/>18 அம கண்ணுதோராதமனாகி இத்து, ஈக கண்ணு தோரிததன யூதருக தொட்டவக்க நம்பாதெ, அமன ஒளவெஅப்பன பரசி,
<br/>
<br/>19 “நிங்க மாத்தி கண்ணு தோராதெ ஹுட்டிதாந்து ஹேகியாரியே, அம இமத்தனா? இமத்தாந்தலெ, ஈக இமக எத்தெ கண்ணு தோரித்து?” எந்து அவக்கர கேத்தரு.
<br/>
<br/>20 அவக்க, “இம எங்க மாத்தித்த; இம கண்ணு தோராதமனாகி ஹுட்டித; அதன எங்க அறதூந்தெயொ.
<br/>
<br/>21 ஆலெ ஈக இமன கண்ணு எத்தெ தோரித்து? தார இமன கண்ண தறதரு எந்து எங்க அறியாரெயொ; இம ஹொலப்பறதூந்தனெ, இமன கேத்து நோடிவி; இமனே நிங்கக ஹேகின” எந்தரு.
<br/>
<br/>22 அமன ஒளவெஅப்ப யூதருக தொட்டவக்கக அஞ்சிததூந்தத்த அத்தெ ஹேகிதரு; ஏக்காந்தலெ, யேசுன கிறிஸ்து எந்து தாராலி ஜனமுந்தாடு ஹேகிலெ, அமன ஹரக்கெ குடிக சேத்தகூடாது எந்து யூதருக தொட்டவக்க முந்தெயே சட்ட ஹாக்கி இத்தரு. 
<br/>
<br/>23 அதூந்த, “இம ஹொலப்பறதனெ; இமனவே கேத்தூளிவி” எந்து அமன ஒளவெஅப்ப ஹேகிதரு.
<br/>
<br/>24 ஆக அவக்க கண்ணு தோராதமனாகி இத்தமன எரடாவது தொட்டெ பரசி, “நீ தேவர முந்தாடு சத்தியமாடி நிஜவ ஹேகு; ஆலெ ஈ மனுச பாப்பி எந்து எங்க அறதூந்தெயொ” எந்தரு.
<br/>
<br/>25 அதுக அம, “தா ஒந்து பாப்பியோ இல்லயோ நா அறியெ; நா கண்ணு தோராதமனாகி இத்தெ, ஈக நோடினெ; இது ஒந்துனத்த நா அறதெ” எந்த.
<br/>
<br/>26 அவக்க மர்சியு அமன, “நினக அம ஏன மாடித? நின்ன கண்ண எத்தெ தறத?” எந்து கேத்தரு.
<br/>
<br/>27 அதுக அம, “நா முந்தெயே நிங்கக ஹேகிதெ; ஆலெ, நிங்க அதன கேப்பிலெ; மர்சியு ஏக்க கேத்தாரி? தனக சிசியரு ஆப்பதுக நிங்கவு இஷ்டபட்டாரியோ?” எந்த.
<br/>
<br/>28 ஆக அவக்க, அமன நுடுது, “நீ அமன சிசிய, எங்க மோசேய சிசியரு.
<br/>
<br/>29 மோசேயகோட தேவரு மாத்தாடித எந்து எங்க அறதூந்தெயொ; ஆலெ, இம எல்லீந்த பந்த எந்து எங்க அறியாரெயொ” எந்தரு.
<br/>
<br/>30 அதுக அம, “ஏன ஆச்சரிய! தா என்ன கண்ண தறதித்துகூடி, தா எல்லீந்த பந்த எந்து நிங்க அறியாதெ இத்திதவா!
<br/>
<br/>31 பாப்பிகோன ஹரக்கெய தேவரு கேப்பதில்லெ எந்து நங்க அறதித்தொ; ஒப்ப தேவர பக்திஉள்ளமனாகி இத்து, தேவர சித்தவ கீதலெ, தேவரு அமன ஹரக்கெய ஓரட்டன.
<br/>
<br/>32 ஹுட்டுனோகெயே கண்ணு தோராதமன கண்ண ஒப்ப தறத எந்து ஒலக உட்டாததுந்த இன்னகெட்டவு நங்க ஓரடுலெயே.
<br/>
<br/>33 தா தேவரூந்த பராதித்தலெ ஒந்துனு மாடிரார” எந்த.
<br/>
<br/>34 அவக்க அமன, “ஹுட்டித ஜினாந்த பாப்பியாகி இப்ப நீ எங்கக உபதேச மாடிரெயா? எந்து ஹேகி, அமன ஹரக்கெகுடீந்த தள்ளி பீத்தரு.
<br/>1 கண்ணு தோராதவக்க தார?
<br/>
<br/>35 அவக்க அமன ஹரக்கெகுடீந்த தள்ளி பீத்திதாரெ எந்து யேசு சுத்தி கேத்து, அதுகிந்தெ அமன காம்பனெக, “நீ தேவர மாத்தின நம்பிரெயா? எந்து கேத்த.
<br/>
<br/>36 அதுக அம, “ஐயா, தா தாரா எந்து ஹேகு; ஆக நானு நம்பினெ” எந்த.
<br/>
<br/>37 யேசு அமக, “நீ தன்ன முந்தெயே கண்டித்தெ; நின்னகோட மாத்தாடுவ நாத்த தா” எந்த.
<br/>
<br/>38 ஆகவே அம, “ஆண்டமனே, நா நம்பினெ” எந்து ஹேகி, தன்ன காலுக அட்டபுத்த.
<br/>
<br/>39 ஆக யேசு, “காணாதவக்க காம்பங்கெயு, காம்பவக்க காணாதங்கெயு நாயதீர்ப்பு மாடுதுக நா ஒலகக பந்தெ” எந்த.
<br/>
<br/>40 தன்னகோட இத்த பரிசேயரு ஒந்தோசி ஆ இதன ஓரட்டு, “எங்கவு கண்ணு தோராதவக்கரா?” எந்து கேத்தரு.
<br/>
<br/>41 யேசு அவக்கக, “நிங்க கண்ணு தோராதவக்கராகி இத்திதலெ, நிங்கக பாப்ப ஹட; ஆலெ நிங்க, “எங்கக கண்ணு தோரிர” எந்து ஹேகுவதூந்த, நிங்கக பாப்ப ஹட்டுண்டடதெ” எந்த.
</div>		
		</li>
        <li><a href="JOHN_CH_10_BADAGA.mp3">JOHN CH 10 BADAGA</a> 
<div class="scripts">
அத்தியாய 10
<br/>1 மேசுவமனு தன்ன ஆடுகோவு 
<br/>
<br/>1 “நா நிங்கக நிஜவாகி ஹேகினெ; ஆடு கொட்டகெகோகெ பாயிலுதாரி ஹோகாதெ, பேறெ தாரியோகெ ஓகெ ஹோப்பம கள்ளனு கொள்ளெ ஹூவமனு ஆகி இத்தனெ.
<br/>
<br/>2 ஆலெ பாயிலுதாரி ஹோப்பம தன்ன ஆடுகோவ மேசுவமனாகி இத்தனெ.
<br/>
<br/>3 கொட்டகெய காப்பம அமகத்த அடிய தறதன; ஆடுகோவு அமன தனியத்த ஓரட்டரொ; அம தன்ன ஆடுகோவ ஹெசர கொரசி, அவெய ஹொராசு கூட்டிண்டு ஹோன.
<br/>
<br/>4 அம தன்ன ஆடுகோவ ஹொராசு கடிசிததுகிந்தெ, அவெய முந்தாடூந்த நடதுண்டு ஹோன; ஆடுகொ அமன தனிய அறதிப்பதூந்த, அமன ஹிந்தாடூந்த ஹோரொ.
<br/>
<br/>5 அறியாதமன ஹிந்தாடூந்த அவெ ஹோப்பதில்லெ; அவெ அமன தனிய அறியாததூந்த அமனபுட்டு ஓடிபுட்டரொ” எந்த.
<br/>
<br/>6 ஈ அர்த்தஉள்ள பாமெய யேசு ஜனக ஹேகித; ஆலெ ஜன தா ஹேகிததன அர்த்தவ அறியாதெ ஹோதரு.
<br/>
<br/>1 யேசுத்த ஒள்ளங்கெ மேசுவம
<br/>
<br/>7 அதூந்த, யேசு மர்சியு அவக்கக, “நாத்த ஆடுகோக பாயிலு” எந்து நா நிங்கக நிஜவாகி ஹேகினெ.
<br/>
<br/>8 எனகு முந்தெ பந்தவக்க எல்லா கள்ளரு, கொள்ளெ ஹூவவக்கரு ஆகி இத்தாரெ; ஆடுகொ அவக்கர மாத்த கேப்பிலெ.
<br/>
<br/>9 நாத்த பாயிலு; என்ன தாரி ஒப்ப ஓகெ ஹோலெ, அம பத்தரவாகி இத்தன; அம ஓகெயு ஹொராசு ஹோகி மேசலு சிக்கிசின.
<br/>
<br/>10 கள்ள கப்பதுகவு, கொப்பதுகவு, அயிப்பதுகவூத்த பன்னன; ஆலெ, நா அவெக பதுக்கு கொடுதுகாகியு, ஆ பதுக்கு தும்பி ஹடுதுகாகியு பந்தெ.
<br/>
<br/>11 நாத்த ஒள்ளங்கெ மேசுவம; ஒள்ளங்கெ மேசுவம ஆடுகொகாகி தன்ன உசரவே கொட்டன.
<br/>
<br/>12 மேசுவம அல்லாதமனு, தனக சொந்த ஆடுகொ இல்லாதமனு ஆத கூலிகார, கென்ன பப்பதன கண்டு, ஆடுகோவ புட்டுட்டு ஓடிபுட்டன; ஆக கென்ன ஆடுகோவ ஹிடுத்து, பிச்செபீரெ மாடிபுட்டர.
<br/>
<br/>13 கூலிகார கூலிகாகித்த மேசுதூந்த அம ஓடிபுட்டன; ஆடுகோவபத்தி அமக அருக்கலு இல்லெ.
<br/>
<br/>14 நாத்த ஒள்ளங்கெ மேசுவம; அப்ப என்ன அறதங்கெயு, நா அப்பன அறதங்கெயு,
<br/>
<br/>15 நா என்ன ஆடுகொ எல்லாவ அறதுண்டித்தெ; அவெயு என்ன அறதுண்டித்தவெ; ஆடுகொகாகி என்ன உசரவு கொட்டனெ. 
<br/>
<br/>16 ஈ தோனோகெ இப்பவெ அல்லாதெ பேறெ ஆடுகோவு எனக இத்தவெ; அவெ எல்லாவவு நா எனகாகி ஹொத்துண்டு பப்பது; அவெ என்ன மாத்த கேத்தரொ; ஆக ஒந்தே குப்பிலு ஒந்தே மேசுவமனு இத்தன.
<br/>
<br/>17 அப்ப என்னமேலெ கவபீத்தித்தனெ; ஏக்காந்தலெ நா என்ன உசர கொட்டுட்டு, அதன மர்சியு ஈசியுண்டனெ.
<br/>
<br/>18 ஒப்பனு என்ன உசர என்னாந்த எத்துதில்லெ; நாத்த அதன கொட்டனெ; அதன கொடுதுகு எனக அதிகார ஹடதெ; அதன மர்சியு எத்துதுகு எனக அதிகார ஹடதெ; என்ன அப்பன கட்டளெமாக்கெ நா இத்தெ மாடினெ” எந்த.
<br/>
<br/>19 ஈ மாத்துகோந்த ஜனகோகெ மர்சியு எரடங்கதெ ஆத்து.
<br/>
<br/>20 அவக்ககோகெ மனார ஜன, “இம பேயிஹிடத்தம, புச்ச; இமன மாத்த ஏக்க ஓரட்டாரி?” எந்தரு.
<br/>
<br/>21 பேறெ ஒந்தோசி ஆ, “ஈ மாத்துகொ பேயி ஹிடத்தமன மாத்துகொ அல்லத்தவா; கண்ணு தோராதமன கண்ண பேயீந்த தரவதுக சாகிரவோ?” எந்தரு.
<br/>
<br/>1 யூதருகொ யேசுன ஒப்பாதது
<br/>
<br/>22 ஹிந்தெ எருசலேமு குடிய பரிசுத்தமாடி ஒப்புசுவ ஹப்ப ஜின பந்துத்து; அது கொரவு கால.
<br/>
<br/>23 யேசு, தேவர குடியோகெ சாலொமோனுன மண்டபதொ அத்துகு இத்துகு நடதுண்டித்த.
<br/>
<br/>24 ஆக ஜன தன்ன சுத்திமுத்தியு நித்துண்டு, “ஏசுகால எங்கக மாஞ்சிரெ? நீ கிறிஸ்து ஆலெ, எங்கக அதன பெவரபுடிசி ஹேகு” எந்தரு.
<br/>
<br/>25 யேசு அவக்கக, “நா நிங்கக ஹேகிதெ; ஆலெ நிங்க நம்புலெ; என்ன அப்பன ஹெசருனோகெ நா மாடிண்டு பப்ப கெலசகொ என்னபத்தி சாட்சி ஹேகிர.
<br/>
<br/>26 ஆலெ நிங்க என்ன நம்புலெ. ஏக்காந்தலெ, நிங்க என்ன குப்பிலுக சேத ஆடுகொ அல்ல.
<br/>
<br/>27 என்ன ஆடுகொ என்ன சத்தவ கேத்தரொ; நா அவெய அறதுண்டித்தெ; அவெ என்ன ஹிந்தெ பந்தரொ.
<br/>
<br/>28 நா அவெக ஏகேகு ஹடுவ நித்திய பதுக்க கொட்டனெ; அவெ ஏகூ கெட்டு ஹோப்பதில்லெ; ஒப்பனு அவெய என்ன கையீந்த கிப்பது இல்லெ.
<br/>
<br/>29 அவெய எனக தந்த என்ன அப்ப, எல்லாகு தொட்டம; அவெய என்ன அப்பன கையீந்த கிப்பதுக ஒப்பனெந்தவு சாக.
<br/>
<br/>30 நானு, என்ன அப்பனு ஒந்தாகி இத்தெயொ” எந்த.
<br/>
<br/>31 ஆக ஜன மர்சியு தன்னமேலெ கல்லிடுதுக கல்லுகோவ எத்தியுண்டரு.
<br/>
<br/>32 யேசு அவக்கர, “நா என்ன அப்பனெந்த மனார ஒள்ளெய கெலசகோவ நிங்கக தோரிசிதெ; ஆலெ அவெகோகெ ஏதுகாகி நிங்க எனக கல்லிட்டாரி?” எந்து கேத்த.
<br/>
<br/>33 அதுக அவக்க, “நீ மாடித ஒள்ளெய கெலசகொகாகி எங்க நினக கல்லிடுதில்லெ; நீ மனுசனாகி இப்பனெக, நீ நின்ன தேவரு எந்து ஹேகி, தேவதூஷணெ மாடுதூந்தத்த நினக கல்லிட்டனெயொ” எந்தரு.
<br/>
<br/>34 யேசு அவக்கக, “நிங்க நாயசட்ட பொக்குனோகெ, ‘நிங்க தேவருகொ ஆகி இத்தி எந்து தேவரு ஹேகிதனெ’ எந்து பரதடதெத்தானே?
<br/>
<br/>35 தேவர மாத்த ஈசிதவக்கர ‘தேவருகொ’ எந்து தா ஹேகித்தனெ; தேவர மாத்து ஏகூ நிஜவாதது.
<br/>
<br/>36 அப்ப தெரதெத்தி ஒலகக கேகி இப்ப நா, என்ன தேவருன மாத்தி, எந்து ஹேகிததூந்த, தேவ தூஷணெ மாடிதேந்து நிங்க ஹேகாக்கா?
<br/>
<br/>37 என்ன அப்பன கெலசகோவ நா கீயாதெ இத்தலெ, நிங்க என்ன நம்பபேட.
<br/>
<br/>38 நா கீதேந்தலெ, நிங்க என்ன நம்பாதெ இத்தலெயு, அப்ப என்னோகெயு, நா அப்பனோகெயு இப்பதன நிங்க அறது, நம்புவங்கெ, ஆ கெலசகோவ நம்பிவி” எந்த.
<br/>
<br/>39 அதூந்த அவக்க மர்சியு தன்ன ஹிடப்பதுக தாரி நோடிதரு; ஆலெ தா அவக்கர கைக தப்பிசி,
<br/>
<br/>40 யோர்தானு ஹள்ளத ஆத்தட்டுனோகெ, முந்‍தெ யோவானு ஞானஸ்நான கொட்டுண்டித்த எடெக திரிகி ஹோகி, அல்லி இத்த.
<br/>
<br/>41 மனார ஜன தன்னசாரெ பந்து, “யோவானு ஒந்து அற்புதவு  மாடுலெ; ஆலெ தன்ன பத்தி யோவானு ஹேகிததெல்லா நிஜத்த” எந்து தங்ககோகெ கணாந்தரு.
<br/>
<br/>42 அல்லி மனார ஜன தன்ன நம்பிதரு.
</div>		
		</li>
        <li><a href="JOHN_CH_11_BADAGA.mp3">JOHN CH 11 BADAGA</a> 
<div class="scripts">
அத்தியாய 11
<br/>1 லாசரு சத்தது
<br/>
<br/>1 பெத்தானியா எம்ப ஹட்டியோகெ, மரியாளு, மார்த்தாளு எம்ப எரடு அக்கதங்கெயரு இத்தரு; அவக்கக லாசரு எம்ப அண்ணதம்ம ஒப்ப இத்த; அம சங்கட்ட ஆகிண்டித்த.
<br/>
<br/>2 சோமிக ஒஸ்த்தியாத கமுலு தைலவ ஹூசி, தன்ன மண்டெ மயிலுனோகெ யேசுன கால தொடதவ ஈ மரியாளுத்த; சங்கட்ட ஆகிண்டித்த லாசரு இவ்வ அண்ணதம்மத்த.
<br/>
<br/>3 அதூந்த, ஈ அக்கதங்கெயரு யேசுனசாரெ மனுசரகேகி, 
<br/>“ஆண்டமனே, நின்ன சிநேசுகார சங்கட்ட ஆகிண்டித்தனெ எந்து தனக ஹேகிவி” எந்தரு.
<br/>
<br/>4 யேசு அதன ஓரட்டு, “ஈ சங்கட்ட இம சாவதுக அல்ல,
<br/>தேவருன மகிமெ தோருதுகாகியு, அதன மூலியவாகி தேவரமாத்தி மகிமெபடுதுகாகியு இது பந்தடதெ” எந்த.
<br/>
<br/>5 யேசு மார்த்தாளு, மரியாளு, லாசரு எம்ப இவக்கரமேலெ 
<br/>கவபீத்தித்த.
<br/>
<br/>6 லாசரு சங்கட்ட ஆகீண்டித்தனெ எம்ப சுத்திய யேசு ஓரட்டதுகிந்தெயு, தா இத்த எடெயோகெயே இன்னு எரடு ஜின இத்த.
<br/>
<br/>7 அதுகிந்தெ, யேசு தன்ன சிசியர நோடி, “நங்க மர்சியு யூதேயாக ஹோப்பொ பாரிவி” எந்த.
<br/>
<br/>8 அதுக சிசியரு, “ரபீ, ஒந்தோசி ஜினகு முந்தெத்த ஜன நினக கல்லிடுதுக நோடிதரு; மர்சியு நீ ஏக்க அல்லிக ஹோப்பொ எந்தரெ? எந்து கேத்தரு.
<br/>
<br/>9 அதுக யேசு, “ஹகலுக ஹன்னெரடு மணி ஜாம ஹடதெத்தானே? ஒப்ப ஹகலு ஜாமதோகெ நடதலெ, அம ஈ ஒலகக பீசல தப்பமன நோடி நடவதூந்த எரண்டுதில்லெ.
<br/>
<br/>10 ஒப்ப கத்தலெயோகெ நடதலெ, தன்னசாரெ பீசலு இல்லாததூந்த எரண்டின” எந்த.
<br/>
<br/>11 தா இதன ஹேகிததுகிந்தெ, அவக்கர நோடி, “நங்க சிநேசுகார லாசரு ஒரகிண்டித்தனெ; நா ஹோகி, அமன எல்லிசினெ” எந்த.
<br/>
<br/>12 ஆக அவக்க, “சோமீ, அம ஒரகிண்டித்தலெ அம ஒள்ளங்கெ ஆகிபுட்டன” எந்தரு.
<br/>
<br/>13 யேசு அம சத்ததனபத்தி இத்தெ ஹேகித; ஆலெ அவக்க அம ஒரகிண்டிப்பதனத்த, தா அத்தெ ஹேகித எந்து நெனசிதரு.
<br/>
<br/>14 அதுக யேசு, “லாசரு சத்துபுட்ட எந்து அவக்க அறவங்கெ ஹேகி,
<br/>
<br/>15 நா அல்லி இராததூந்த நிங்க என்ன நம்பியாரி எந்து நா நிங்ககாகி சந்தோசபட்டனெ; ஈக அமனசாரெ ஹோப்பொ பாடிவி” எந்த.  
<br/>
<br/>16 ஆக திதிமு எம்ப தோமா, பேறெ சிசியருக, “தன்னகோட சாவதுக நங்கவு ஹோப்பொ பாரிவி” எந்து ஹேகித.
<br/>1 நம்புவம பதிக்கின
<br/>
<br/>17 யேசு பப்பனெக, கல்லாயெகோகெ லாசருன அடக்கமாடி நாக்கு ஜின ஆத்து எந்து அறத.
<br/>
<br/>18 பெத்தானியா ஹட்டி, எருசலேமூந்த கன்னபின்ன எரடுமைலு தூரதோகெ ஹட்ட.
<br/>
<br/>19 யூதேயாந்த மனார ஜன, மார்த்தாளு, மரியாளு எம்பவக்கர தம்ம சத்ததூந்த, அவக்கர சாவு கேப்பதுகவு, அவக்கர தைரிய படுசுதுகு அவக்கசாரெ பந்தித்தரு.
<br/>
<br/>20 யேசு பந்துண்டித்தனெ எம்ப சுத்திய மார்த்தாளு ஓரட்டு, தன்ன கூட்டிண்டு பப்பதுக ஹோத; ஆலெ மரியாளு மனெயோகெ குளுதுண்டித்த.
<br/>
<br/>21 மார்த்தாளு யேசுனசாரெ பந்து, “ஆண்டமனே, நீ இல்லி இத்துதலெ, என்ன அன்ணதம்ம சத்திரார.
<br/>
<br/>22 ஈகவு நீ தேவருசாரெ ஏனவ கேத்தரெயொ, அதன தேவரு நினக தன்னன எந்து நா அறதூந்தெ” எந்த.
<br/>
<br/>23 யேசு அவக, “நின்ன அண்ணதம்ம உசரோட எத்தன” எந்து ஹேகித.
<br/>
<br/>24 அதுக அவ, “உசரோட எப்ப கடெசி ஜினதோகெ அமனு, உசரோட எத்தன எந்து நா அறதூந்தெ” எந்த.
<br/>
<br/>25 யேசு அவக, “நாத்த உசரோட எல்லுசுவமனு, பதுக்க தப்பமனு ஆகி இத்தெ; என்ன நம்புவம சத்தலெயு பதிக்கின.
<br/>
<br/>26 உசரோட இத்து, என்ன நம்புவம ஏமனு எந்தெந்து சாயாதெ இத்தன; இதன நீ நம்பிரெயா?” எந்து கேத்த.
<br/>
<br/>27 அதுக அவ, “ஹா, ஆண்டமனே, நீ ஒலகக பப்பதூந்து இத்த தேவரமாத்தினாத ‘கிறிஸ்து’ எந்து நா நம்பினெ” எந்த.
<br/>
<br/>1 யேசு கண்ணநீர ஹாக்கிதது
<br/>
<br/>28 இதெல்லாவ ஹேகிததுகிந்தெ, அவ ஹோகி, அவ்வ அக்கதங்கெ மரியாள தாரு அறியாதங்கெ கொரசி, “பாத்தியாரு பந்திதனெ, நின்ன கொரசின” எந்த.
<br/>
<br/>29 அவ அதன ஓரட்டதே, மனக்கன எத்து, தன்னசாரெ பந்த.
<br/>
<br/>30 யேசு இன்னு ஹட்டிகோகெ பராதெ, மார்த்தாளு தன்ன கண்ட எடெயோகெயே இத்த.
<br/>
<br/>31 ஆக மனெயோகெ அவ்வ சாவுகேத்து தைரியபடிசிண்டித்த ஜன, மரியாளு மனக்கன எத்துண்டு ஹோப்பதன கண்டு, அவ ஒளவுதுக கல்லாயெக ஹோதிய எந்து நெனசு, அவ்வ ஹிந்தாடூந்த ஹோதரு.
<br/>
<br/>32 யேசு இத்த எடெக மரியாளு பந்து, தன்ன கண்டதே, தன்ன காலுக புத்து, “ஆண்டமனே, நீ இல்லி இத்துதலெ என்ன அண்ணதம்ம சத்திரார” எந்த.
<br/>
<br/>33 அவ ஒளவுதுனவு, அவ்வகோட பந்த ஜன ஒளவுதுனவு யேசு கண்டு, ஆவியோகெ அப்பர துக்க ஆகி,
<br/>
<br/>34 “அமன எல்லி பீத்தித்தி?” எந்து கேத்த; அவக்க, “ஆண்டமனே, பந்து நோடு” எந்தரு.
<br/>
<br/>35 யேசு கண்ணநீர ஹாக்கித.
<br/>
<br/>36 ஆக ஜன, “தா லாசருன எத்தெ கவமாடிதனெ நோடிவி” எந்தரு.
<br/>
<br/>37 அவக்ககோகெ ஒந்தோசி ஆ, “கண்ணு தோராதமன கண்ண தறத தா, இமன சாயாதங்கெ மாடிராக்கே!” எந்தரு.
<br/>1 லாசரு உசரோட எத்தது
<br/>
<br/>38 ஆக யேசு மர்சியு தன்னகோகெ துக்க ஆகி, கல்லாயெக பந்த; அதன முந்தாடு பக்கதொ ஒந்து கல்லு முச்சி ஹட்டுத்து.
<br/>
<br/>39 யேசு, “ஆ கல்ல பெரட்டிவி” எந்த; சத்த லாசருன அக்கதங்கெ மார்‍த்தாளு யேசுன நோடி, “ஆண்டமனே அமன அடக்கமாடி நாக்கு ஜின ஆகிபுட்ட; ஈக அது சிடி ஹூதரவே” எந்த.
<br/>
<br/>40 யேசு அவ்வ நோடி, “நீ நம்பிலெ தேவருன மகிமெய கண்டரெ எந்து நா நினக ஹேகுலெயா? எந்த. 
<br/>
<br/>41 ஆக சத்தமன பீத்தித்த எடேந்த ஆ கல்ல தள்ளி பீத்தரு; யேசு ஏர பான நோடி, “அப்பா, நீ என்ன ஹரக்கெய கேத்ததுகாகி, நினக நன்றி ஹேகினெ.
<br/>
<br/>42 நீ ஏகூ என்ன ஹரக்கயெ கேத்தரெ எந்து நா அறதூந்தெ;
<br/>ஆலெயு, நீ என்ன கேகிததன இல்லி சுத்திமுத்தியு நித்துண்டிப்பவக்க நம்புவங்கெ, அவக்ககாகி இதன ஹேகிதெ” எந்த.
<br/>
<br/>43 இதெல்லாவ ஹேகிததுகிந்தெ, “லாசரு! ஹொராசு பா”, எந்து தொட்ட தனியொ கொரசித.
<br/>
<br/>44 ஆக சத்தம ஹொராசு பந்த; அமன கைகோவு காலுகோவு பண்ணதோகெ சுத்தி ஹட்ட; அமன மொகவு பட்டெயோகெ சுத்தி ஹட்ட; யேசு அவக்கர நோடி, “இமன கட்ட அகுத்துபுடிவி; இம ஹோகலி” எந்த.
<br/>1 யேசுன கொப்பதுக சதிதிட்ட
<br/>
<br/>45 ஆக மரியாளுசாரெ பந்தித்த ஜனகோகெ அப்பர ஆ யேசு மாடிததன நோடி, தன்ன நம்பிதரு.
<br/>
<br/>46 அவக்ககோகெ ஒந்தோசி ஆ, பரிசேயருசாரெ ஹோகி, யேசு மாடிததன அவக்கக ஹேகிதரு.
<br/>
<br/>47 ஆக தொட்ட பூஜாரிகோவு, பரிசேயரு எல்லாவு ஆலோசனெ சங்கவ கூடிசி, “நங்க ஏன மாடுவொ? ஈ மனுச மனார அற்புதகோவ மாடிண்டித்தனெயே.
<br/>
<br/>48 நங்க இமன இதேன புட்டுபுட்டலெ, ஜன எல்லா இமன நம்பிபுட்டார; ஆக ரோம அதிகாரிகொ பந்து நங்க குடியவு, நங்க தேசவவு அயித்துபுட்டாரவே!” எந்தரு.
<br/>
<br/>49 ஆக அவக்ககோகெ காய்பா எம்பம ஒப்ப இத்த. அமத்த ஆ பரசக தலெபூஜாரியாகி இத்த; அம அவக்கக, “நிங்க ஒந்துனு அறியாரி,
<br/>
<br/>50 ஜன எல்லா அயிது ஹோகதங்கெ ஒப்பே ஒப்ப ஜனகாகி சாவது நங்கக ஒள்ளித்து, எந்து நிங்க ஓசனெ மாடாதெ இத்தி” எந்து ஹேகித.
<br/>
<br/>51 இதன அம தன்னாட ஹேகுலெ; ஆலெ அம ஆ பரசக தலெபூஜாரி ஆததூந்த யேசு யூத ஜனகாகி சத்தன எம்பதனவு,
<br/>
<br/>52 ஆ ஜனக மாத்ர அல்ல, ஒலகதோகெ எல்லா எடெயோகெயு இப்ப தேவருன ஜனவ ஒந்து சேத்துதுகாகி சத்தன எம்பதனவு, நடவதுகு மொதலே தேவரபாக்காகி ஹேகித.
<br/>
<br/>53 அந்தூந்த யேசுன கொப்பதூந்து அவக்க திட்ட ஹாக்கிதரு.
<br/>
<br/>54 அதூந்த யேசு அதுகிந்தெ, யூதேயாதோகெ இப்பிலெ; தா அல்லீந்த ஹாகாடுசாரெ ஹடுவ எப்பிராயீமு எம்ப ஹட்டிக ஹோகி, அல்லி தன்ன சிசியருகோட இத்துண்டித்த.
<br/>1 கடெசி பஸ்கா ஹப்ப
<br/>
<br/>55 பஸ்கா ஹப்ப சாரெ ஆகிண்டட்ட; அதுகுமுந்தெ ஹட்டிகெடா இப்ப மனார ஜன தங்கவ மொறெபடிக சுத்தமாடுதுகாகி எருசலேமுக ஹோதரு.
<br/>
<br/>56 அல்லி அவக்க யேசுன அரசிண்டு தேவர குடியோகெ நித்துண்டிப்பனெக, ஒப்பன ஒப்ப நோடி, “நிங்க ஏன நெனசாரி? தா ஹப்பக பன்னனவோ? இல்லெயோ?” எந்து கணாந்துண்டித்தரு.
<br/>
<br/>57 தொட்ட பூஜாரிகோவு, நாயசட்ட பக்திகாரருகோவு தன்ன ஹிடப்பதூந்து ஓசனெமாடி, தா இப்ப எடெய தாராலி அறதித்தலெ, அதன தங்கக ஹேகுது எந்து ஜனக கட்டளெ ஹாக்கிதரு.
</div>		
		</li>
        <li><a href="JOHN_CH_12_BADAGA.mp3">JOHN CH 12 BADAGA</a> 
<div class="scripts">
அத்தியாய 12
<br/>1 மரியாளு யேசுக கமுலு எண்ணெ ஹூசுதது
<br/>
<br/>1 பஸ்கா ஹப்ப ஆப்பதுகு ஆறு ஜினகு முந்தெ, யேசு தா உசரோட எல்லிசித லாசரு இத்த பெத்தானியா ஹட்டிக பந்த.
<br/>
<br/>2 அல்லி தனக சந்தொத்து ஹிட்டு மாடிதரு; மார்த்தாளு யேசுக ஹிட்டுசொப்பு கொட்டுண்டித்த; தன்னகோட லாசருனு ஹத்தெயோகெ குளுதுண்டித்த.
<br/>
<br/>3 ஆக, மரியாளு அப்பர ஒஸ்தியாத சுத்தஉள்ள கமுலு தைலவ கன்னபின்ன ஒந்து ராத்தலு எத்திபந்து, அதன யேசுன காலுக ஹூசி, தன்ன மண்டெ மயிலுனோகெ யேசுன கால தொடத; ஆ தைலத கமுலு மனெபெசாக தும்பித்து.
<br/>
<br/>4 ஆக தன்ன சிசியருகோகெ ஒப்பனு, ஹிந்தாடுக தன்ன தோரிசி கொடுவமனு ஆத யூதாஸ்காரியோத்து,
<br/>
<br/>5 “ஈ தைலவ முந்நூறு பெள்ளி ஹணக மாறி, ஏளெஜனக கொட்டிராக்கே” எந்த.
<br/>
<br/>6 அம ஏளெஜனமேலெ கவபீத்து இத்தெ ஹேகுலெ; ஆலெ அம ஒந்து கள்ள; அம ஹணசீரவ பீத்துண்டித்ததூந்த அல்லிக ஹாக்குவ ஹணவ அமன சொந்தக செலவு மாடிண்டித்த.
<br/>
<br/>7 ஆக யேசு, “இவ்வ புட்டுபுடு; என்ன அடக்கமாடுவ ஜினகாகி இதன பீத்துண்டித்த.
<br/>
<br/>8 ஏளெஜன ஏகூ நிங்ககோட இத்தார; ஆலெ நா ஏகூ நிங்ககோட இப்பதில்லெ” எந்த.
<br/>
<br/>1 லாசர கொப்பதுக சதிதிட்ட 
<br/>
<br/>9 ஆக மனார ஜன, யேசு பெத்தானியாதோகெ இப்பதன அறது, தனகாகி மாத்ர அல்ல, தா சாவூந்த உசரோட எல்லிசித லாசருன நோடுதுகாகியு பந்தித்தரு.
<br/>
<br/>10 தொட்ட பூஜாரிகொ லாசருனவு கொத்துபுடுதூந்து ஓசனெ மாடிதரு.
<br/>
<br/>11 ஏக்காந்தலெ, லாசருனெந்த மனார ஜன யூதருகோந்த பெலகி யேசுன நம்பிதரு.
<br/>1 யேசு, ஜெயதோகெ எருசலேமுக ஹோதது
<br/>
<br/>12 மறுஜின யேசு எருசலேமுக பன்னன எந்து ஹப்பக பந்தித்த மனார ஜன ஓரட்டு,
<br/>
<br/>13 பனெ ஓலெகோவ ஹிடுத்துண்டு, தன்ன காம்பதுக ஹொறபுட்டு,
<br/>
<br/>“ஓசன்னா, சோமிய ஹெசருனொகெ பப்ப
<br/>        
<br/>இஸ்ரேலுன ராஜ ஹரசணெ ஹொந்திதம!” 
<br/>எந்து ஆத்திக்கிதரு.
<br/>
<br/>14   “சீயோனு பட்டணவே, நீ அஞ்சபேட
<br/>        
<br/>நின்ன ராஜ கத்தெ மறி ஒதக ஹத்திண்டு பன்னன”
<br/>எந்து தேவர பொக்குனோகெ பரது ஹட்டங்கெ,
<br/>
<br/>15 யேசு ஒந்து கத்தெ மறிய கண்டு, அதன ஒதக ஹத்திண்டு ஹோத.
<br/>
<br/>16 இதெல்லாவ தன்ன சிசியரு, முந்தாடே அறிவிலெ; ஆலெ யேசு சத்து, உசரோட எத்து, மகிமெ ஹொந்திததுகிந்தெ, இத்தெ தன்னபத்தி பரது ஹடுவதனவு, அவக்க தனக இத்தெல்லா மாடிததனவு கேனமாடிதரு.
<br/>
<br/>17 தா சத்த லாசருன கல்லு ஆயேந்த ஹொராசு கொரசி, அமன உசரோட எல்லிசிததன தன்னகோட இத்து நோடித ஜன சாட்சி ஹேகிதரு.
<br/>
<br/>18 தா இத்தவ அற்புதவ மாடித எம்ப சுத்திய மனார ஜன ஓரட்டதூந்த தன்ன காம்பதுக கடதுண்டு ஹோதரு.
<br/>
<br/>19 ஆக பரிசேயரு ஒப்பன ஒப்ப நோடி, “நங்காந்த
<br/>ஏனு மாடுதுக சாகுலெ; எதநோடிவி, ஒலகவே அமன ஹிந்தாடூந்த ஹோகிபுட்டத்தவா!” எந்தரு.
<br/>
<br/>1 கிரேக்கரு தன்ன காம்பதுக இஷ்டபட்டது
<br/>
<br/>20 ஹப்பதோகெ தேவர கும்புடுதுக பந்தவக்ககோகெ ஒந்தோசி கிரேக்க ஜன இத்தரு.
<br/>
<br/>21 அவக்க கலிலேயா சீமெக சேத பெத்சாயிதா ஊரமனாத பிலிப்புசாரெ பந்து, “ஐயா, எங்க யேசுன நோடுதுக இஷ்ட பீத்தித்தியொ” எந்து அமனகோட ஹேகிதரு.
<br/>
<br/>22 பிலிப்பு ஹோகி அதன அந்திரேயாக ஹேகித; ஹிந்தெ அந்திரேயானு பிலிப்புனு ஹோகி, அதன யேசுக ஹேகிதரு.
<br/>
<br/>23 ஆக யேசு அவக்கக, “மனுசமாத்தி மகிமெபடுவ ஜாம பந்துபுட்ட.
<br/>
<br/>24 நா நிங்கக நிஜவாகி ஹேகினெ, கோதிம்பெ பித்து ஹொலக புத்து சாவிலேந்தலெ அது அதேத்த ஹட்டர; ஆலெ, அது சத்தலெ மனார பலவ கொட்டர.
<br/>
<br/>25 தன்ன உசர கவமாடுவம அதன காலிமாடிபுட்டன; ஆலெ ஈ ஒலகதொ தன்ன உசர கவமாடாதம அதன நித்திய பதுக்குகாகி காத்தூண்டன.
<br/>
<br/>26 ஒப்ப எனக சேவெமாடுவம ஆலெ, அம என்ன ஹிந்தெ பரலி; நா எல்லி இத்தனெயோ அல்லி எனக சேவெமாடுவமனு
<br/>இத்தன; ஒப்ப எனக சேவெமாடிலெ, அப்ப அமன மேலுமாடின.
<br/>1 யேசு தன்ன சாவபத்தி முந்தாடே ஹேகிதது
<br/>
<br/>27 ஈக என்ன ஆத்துமா துக்கதோகெ தும்பி ஹடதெ; நா ஏன ஹேகுவெ? ‘அப்பா, ஈ ஜாமாந்த என்ன காப்பாத்தூந்து நா ஹேகுதா?’ ஆலெயு இதுகாகித்த நா பந்தித்தெ; அதூந்த ஈ துக்கத ஜாமகோகெ நா ஹோனெ.
<br/>
<br/>28 அப்பா, நின்ன ஹெசர மகிமெபடுசு”, எந்த. ஆக “மகிமெ படிசிதெ, இன்னு மகிமெ படிசினெ” எம்ப ஒந்து சத்த பானூந்த உட்டாத்து.
<br/>
<br/>29 அல்லி நித்துண்டித்து, அதன ஓரட்ட ஜன, “பானு குடிகித்து” எந்தரு; பேறெ ஒந்தோசி ஜன “தேவதூத தன்னகோட மாத்தாடித” எந்தரு.
<br/>
<br/>30 யேசு அவக்கக, “ஈ சத்த எனகாகி உட்டாப்பிலெ; அது நிங்ககாகித்த உட்டாத்து.
<br/>
<br/>31 ஈகவே ஈ ஒலகத ஜனக நாயதீர்ப்பு பந்தர; ஈகவே ஈ ஒலகவ ஆம்பமன ஹொராசு தள்ளியார.
<br/>
<br/>32 என்ன பூமீந்த சிலுவெக ஹாக்கி தூக்குவனெக, ஜன எல்லாவ நா என்னசாரெ இகத்தூண்டனெ” எந்த.
<br/>
<br/>33 தா எத்தெ சத்தன எம்பதனபத்தி இத்தெ ஹேகித.
<br/>
<br/>34 ஆக ஜன தன்னநோடி, “‘கிறிஸ்து ஏகேகு இத்தனெ’ எந்து தேவரமாத்து ஹேகுவதன எங்க ஓரட்டித்தெயொ; ஆலெ மனுச மாத்தின ஏர தூக்குதூந்து நீ எத்தெ ஹேகிரெ? ஈ மனுசமாத்தி தார?” எந்து கேத்தரு.
<br/>
<br/>35 அதுக யேசு, “இன்னு ஒந்தோசி ஜினத்த பீசலு நிங்கசாரெ ஹட்டர. நிங்க கத்தலெக சிக்காதங்கெ பீசலு நிங்ககோட ஹடுவனெக பீசலுனோகெ நடெவி; கத்தலெயோகெ நடவம அம எல்லிக ஹோன எந்து அறிய.
<br/>
<br/>36 பீசலு நிங்ககோட ஹடுவனெக, அதன நம்பிவி; ஆக பீசலுன மக்க ஆதாரி” எந்த; இதெல்லாவ யேசு ஹேகி, அவக்கரபுட்டு கடது மறெ ஆத.
<br/>
<br/>37 தா ஈசக அற்புதகோவ அவக்கர முந்தாடு மாடியுகூடி, அவக்க தன்ன நம்புலெ.
<br/>
<br/>38  “சோமீ, எங்க மூலியவாகி ஓரட்டதன நம்பிதம தார?
<br/>சோமிய பல தாரக தோரித்து”
<br/>எந்து ஏசாயா எம்ப தேவரமாத்துகார ஹேகிதது நெறவங்கெ இத்தெ ஆத்து.
<br/>
<br/>39 அதூந்த அவக்க நம்புலெ. ஏசாயா மர்சியு,
<br/>
<br/>40  “அவக்க கண்ணுனோகெ காணாதெயு
<br/>மனசுகோகெ அறியாதெயு
<br/>அவக்க சே ஆகாதெயு இப்பங்கெ,
<br/>சோமி அவக்கர கண்ணுகோவ தோராதங்கெமாடி, 
<br/>அவக்கர எதெய கல்லுமாடித”
<br/>எந்து ஹேகித்தனெ.
<br/>
<br/>41 ஏசாயா சோமிய மகிமெய கண்டு, தன்னபத்தி மாத்தாடுவனெக இத்தெ ஹேகித.
<br/>
<br/>42 ஆலெயு அதிகாரிகொதோகெயு மனார ஜன தன்ன நம்பிதரு; அத்தெ ஹட்டூகூடி பரிசேயரு தங்கவ ஹரக்கெ குடீந்த தள்ளி பீத்துபுட்டார எந்து அஞ்சி அவக்ககாகி அதன ஜனக ஹேகாதெ இத்தரு.
<br/>
<br/>43 அவக்க தேவரூந்த பப்ப மெச்சிகெயவிட மனுசரூந்த பப்ப மெச்சிகெயத்த அப்பர இஷ்டபட்டரு.
<br/>
<br/>1 யேசுன மாத்து தீர்ப்பு ஹேகிர
<br/>
<br/>44 ஆக, யேசு தப்பன, “என்ன நம்புவம என்ன மாத்ர அல்ல, என்ன கேகிதமனவு நம்பின.
<br/>
<br/>45 என்ன கண்டம, என்ன கேகிதமனவு கண்டன.
<br/>
<br/>46 என்ன நம்புவம ஏமனு கத்தலெயோகெ இராதங்கெ, நா ஒலகக பீசலாகி பந்தித்தெ.
<br/>
<br/>47 ஒப்ப என்ன மாத்தெல்லாவ ஓரட்டுகூடி, அவெய நம்பாதெ ஹோலெ, அமன நா நாய தீருசுதில்லெ; நா ஒலகவ நாயதீருசுதுக பராதெ, அதன காப்பாத்துதுக பந்தெ.
<br/>
<br/>48 என்ன தள்ளி, என்ன மாத்துகோவ ஒப்பாதமன நாயதீருவ ஜின ஒந்து ஹடதெ; நா ஹேகித மாத்துத்த அமன கடெசி ஜினதொகெ நாயதீரிசிர.
<br/>
<br/>49 நா என்னாட மாத்தாடுலெ; நா ஏனவ ஹேகுது, ஏனவ உபதேசமாடுது எந்து என்ன கேகித அப்பத்த எனக கட்டளெ ஹாக்கிதனெ.
<br/>
<br/>50 தன்ன கட்டளெ ஏகேகு ஹடுவ நித்தியபதுக்க தந்தர எந்து நா அறதூந்தெ; அதூந்த நா மாத்தாடுவதெல்லாவ அப்ப எனக ஹேகி தந்தங்கெத்த மாத்தாடினெ” எந்த.  
</div>		
		</li>
        <li><a href="JOHN_CH_13_BADAGA.mp3">JOHN CH 13 BADAGA</a> 
<div class="scripts">
அத்தியாய  13
<br/>1 யேசு தன்ன சிசியர காலுகோவ தோகிதது
<br/>
<br/>1 பஸ்கா ஹப்பகு முந்தெ, யேசு ஈ ஒலகவபுட்டு அப்பனசாரெ ஹோப்ப தன்ன ஜாம பந்துபுட்ட எந்து அறது, தா ஈ ஒலகதோகெ இப்ப தன்னவக்கர ஏகூ கவமாடிதங்கெயே கடெசிகெட்டவு அவக்கர கவமாடித.
<br/>
<br/>2 சீமோனுன மாத்தி யூதாஸ்காரியோத்து யேசுன தோரிசிகொடுவங்கெ, பிசாசி அமன மனச முந்தாந்தவே கெணிக்கிண்டு இத்த.
<br/>
<br/>3 அவக்க சந்தொத்து ஹிட்டு திந்துண்டு இப்பனெக, அப்ப தனக எல்லாவ கீவ பலவ தந்திவதனவு, தா தேவரூந்த பந்ததனவு, தேவருசாரெ ஹோப்பதனவு யேசு அறது,
<br/>
<br/>4 ஹத்தெ குளத எடேந்த எத்து, தன்ன ஒதகன பட்டெய காசி பீத்து, ஒந்து பட்ட எத்தி தன்ன நடுக கட்டிண்டு,
<br/>
<br/>5 ஒந்து அகல ஒடமெயோகெ நீர எத்தி, சிசியருன காலுகோவ தோகி, தா நடுக கட்டிண்டித்த பட்டுனோகெ தொடதுண்டு பந்த.
<br/>
<br/>6 தா சீமோனுபேதுருனசாரெ பப்பனெக, அம யேசுன நோடி, “ஆண்டமனே, என்ன காலுகோவ நீ தோகாக்கா?” எந்த.
<br/>
<br/>7 யேசு அமக, “நா கீவது ஏனாந்து ஈக நீ அறியாரெ; ஆலெ இன்னமேலெ அறதரெ” எந்த.
<br/>
<br/>8 ஆக பேதுரு, “நீ எந்துகு என்ன காலுகோவ தோககூடாது” எந்த. அதுக யேசு, “நா நின்ன காலுகோவ தோகுலெ எந்தலெ இன்னமேலெ நீ என்ன சிசிய அல்ல” எந்த.
<br/>
<br/>9 அதுக சீமோனுபேதுரு, “ஆண்டமனே, என்ன காலுகோவ மாத்ர அல்ல, என்ன கைகோவவு, என்ன மண்டெயவு சேத்தி தோகு” எந்த.
<br/>
<br/>10 யேசு அமன நோடி, “உருக நீரு அட்டிதம தன்ன கால மாத்ர தோகிலெ கன; அம சுத்த ஆகிபுட்டன; நிங்க சுத்தவாகி இத்தி; ஆலெயு எல்லாவு அல்ல” எந்த.
<br/>
<br/>11 தன்ன தோரிசி கொடுவமன தா அறதித்ததூந்த ‘நிங்க எல்லாவு சுத்தஉள்ளவக்க அல்ல’ எந்த.
<br/>
<br/>12 யேசு அவக்கரெல்லான காலுகோவவு தோகிததுகிந்தெ, தன்ன ஒதகன பட்டெய இக்கி, மர்சியு ஹத்தெயொ குளது, அவக்கர நோடி, “நா நிங்கக மாடிததுன அர்த்தமாடிதரா?   
<br/>
<br/>13 நிங்க என்ன பாத்தியாரு எந்தூ, ஆண்டம எந்து ஹேகியாரி; நிங்க ஹேகுது சரித்த; நா அமத்த.
<br/>
<br/>14 ஆண்டமனு, பாத்தியாரு ஆத நானே நிங்க காலுகோவ தோகிப்பனெக, நிங்கவு ஒப்பன கால ஒப்ப தோகிவி.
<br/>
<br/>15 நா நிங்கக மாடிதங்கெ, நிங்கவு மாடுது எந்து நிங்கக மாதிரிய தோரிசிதெ.
<br/>
<br/>16 நா நிங்கக நிஜவாகி ஹேகினெ, கெலசகார தன்ன மொதலாளிகுவிட தொட்டம அல்ல; சுத்திகார தன்ன கேகிதமகுவிட தொட்டம அல்ல.
<br/>
<br/>17 நிங்க இதன அறதிப்பதூந்த, இதன மாடிலெ, நிங்க ஹரசணெ ஹொந்திதவக்கராகி இத்தாரி.
<br/>
<br/>18 நா நிங்க எல்லாவபத்தி மாத்தாடுலெ; நா தெரதெத்திதவக்கர நா அறதூந்தெ; ஆலெயு தேவரமாத்து நெறவங்கெ, என்னகோட ஹிட்ட திம்பம எனக விரோதவாகி எத்திதனெ.
<br/>
<br/>19 அத்தெ நடவனெக, ‘நாத்த அம’ எந்து நிங்க நம்புதுகாகி, ஈக அது நடவதுகுமுந்தெயே, அதன நா நிங்கக ஹேகிட்டித்தெ.
<br/>
<br/>20 நா கேகுவமன ஒப்பிதம என்ன ஒப்பின; என்ன ஒப்புவம என்ன கேகிதமன ஒப்பின, எந்து நா நிங்கக நிஜவாகி ஹேகினெ” எந்த.
<br/>1 யேசுனு தன்ன தோரிசி கொடுவமனு
<br/>
<br/>21 யேசு இதெல்லாவ ஹேகிததுகிந்தெ, ஆவியோகெ அப்பர துக்கபட்டு, தன்ன சிசியர நோடி, “நிங்ககோகெ ஒப்ப என்ன தோரிசி கொட்டன, எந்து நா நிங்கக நிஜவாகி ஹேகினெ” எந்து எல்லா அறவங்கெ ஹேகித.
<br/>
<br/>22 ஆக தா தாரவபத்தி ஹேகினவோரோ எந்து சிசியரு சந்தேக ஆகி ஒப்பன ஒப்ப நோடிதரு.
<br/>
<br/>23 ஆ ஜாமதொ தன்ன சிசியருகோகெ யேசு கவமாடித ஒப்ப யேசுன மாருகேற சேதுண்டித்த.
<br/>
<br/>24 சீமோனுபேதுரு அமக சன்னெயமாடி, “தா தாரவபத்தி ஹேகிதாந்து தன்ன கேத்து நோடு” எந்த.
<br/>
<br/>25 ஆக அம யேசுன மாருகேற சேதுண்டு, “ஆண்டமனே, அது தார?” எந்து கேத்த.
<br/>
<br/>26 அதுக யேசு, “நா ஈ முறிதொட்டிய அஜ்ஜி தாரக கொட்டனெயொ அமத்த” எந்து ஹேகி, அதன அஜ்ஜி சீமோனுன மாத்தி யூதாஸ்காரியோத்துக கொட்ட.
<br/>
<br/>27 ஆ முறிதொட்டிய அம ஈசிததே, பிசாசி அமகோகெ ஹுக்கித; ஆக யேசு அமன நோடி, “நீ ஏன மாடிரெயொ அதன மனக்கனமாடு” எந்த.
<br/>
<br/>28 தா இத்தெ அமனகோட ஹேகித மாத்துன அர்‍த்தவ ஹத்தெயோகெ குளுதுண்டித்தவக்க தாரூ அறிவிலெ.
<br/>
<br/>29 யூதாசு ஹணசீரவ பீத்துண்டித்ததூந்த, அம ஹோகி, ஹப்பக பேக்காததெல்லாவ ஈசுதுகாகியொ, ஏளெஜனக ஏனாலி கொடுதுகாகியொ யேசு அமன கேகித்தனமாக்கெ, எந்து ஒந்தோசி ஆ நெனசரு.
<br/>
<br/>30 அம ஆ முறிதொட்டிய ஈசிததே, ஹொறபுட்டு ஹோத; ஆக கத்தலெ ஆகி ஹட்டுத்து.
<br/>1 ஹொச கட்டளெ
<br/>
<br/>31 யூதாஸ்காரியோத்து ஹோததுகிந்தெ, யேசு, “ஈக மனுசமாத்தி மகிமெபட்டன; தேவரு அமனோகெ மகிமெபட்டன.
<br/>
<br/>32 தேவரு அமனோகெ மகிமெபட்டித்தலெ, தேவரு அமன தன்னோகெ மகிமெபடிசின; ஈகவே மகிமெபடிசின.
<br/>
<br/>33 என்ன மக்கவே, இன்னு ஒந்தோசி ஜாமத்த நா நிங்ககோட இத்தனெ; ஹிந்தெ நிங்க என்ன அரசியாரி; ஆலெ நா ஹோப்ப எடெக நிங்க பப்பதுக சாக, எந்து நா யூதருக தொட்டவக்கரகோட ஹேகிதங்கெ ஈக நிங்ககோடவு ஹேகினெ.
<br/>
<br/>34 ஒந்து ஹொசகட்டளெய நா நிங்கக தன்னனெ; அது ஏனாந்தலெ, நிங்க ஒப்பன ஒப்ப கவமாடிவி, நா நிங்கவ கவமாடிதங்கெ நிங்கவு ஒப்பன ஒப்ப கவமாடிவி.
<br/>
<br/>35 நிங்க ஒப்பன ஒப்ப கவமாடிலெ, அதூந்த நிங்க என்ன சிசியரு எந்து ஜன எல்லா அறதுண்டார” எந்த.
<br/>1 பேதுரு யேசுன அறியெ எந்து ஹேகுவதன யேசு மொதலே ஹேகிதது 
<br/>
<br/>36 ஆக சீமோனுபேதுரு, “ஆண்டமனே, நீ எல்லிக ஹோரெ?” எந்து கேத்த; யேசு அமக, “நா ஹோப்ப எடெக ஈக நீ என்ன ஹிந்தெ பப்பதுக சாக, ஆலெ ஹிந்தாடு ஒந்து ஜின நீ என்ன ஹிந்தெ பந்தரெ” எந்த.
<br/>
<br/>37 அதுக பேதுரு, “ஆண்டமனே, ஈக நா ஏக்க நின்ன ஹிந்தெ பப்பதுக சாக? நினகாகி என்ன உசரவு கொட்டனெ” எந்த.
<br/>
<br/>38 யேசு அமக, “எனகாகி நின்ன உசரவு கொட்டரெயோ? ஹூஞ்ச கூகுதுகுமுந்தெ நீ என்ன அறியெ எந்து, மூறுதொட்டெ ஹேகிரெ எந்து, நா நினக நிஜவாகி ஹேகினெ” எந்த.
</div>		
		</li>
        <li><a href="JOHN_CH_14_BADAGA.mp3">JOHN CH 14 BADAGA</a> 
<div class="scripts">
அத்தியாய 14
<br/>யேசுத்த சக்கதஅப்பனசாரெ ஹோப்ப தாரி
<br/>
<br/>1 “நிங்க ஒள்ளு கலங்காதெ ஹடலி; தேவர நம்பிவி, என்னவு நம்பிவி.
<br/>
<br/>2 என்ன அப்பன மனெயோகெ அப்பர எடெ ஹடதெ; அத்தெ இல்லாதெ ஆகித்தலெ, நா நிங்கக ஹேகித்தனெ; நிங்ககாகி ஒந்து எடெய தயாருமாடுதுக நா ஹோனெ.
<br/>
<br/>3 நா ஹோகி, நிங்கக ஒந்து எடெய தயாரு மாடிததுகு ஹிந்தெ, நா இப்ப எடெயொகெ நிங்கவு இப்பங்கெ, நா மர்சியு பந்து, நிங்கவ என்னசாரெ பரிசியுண்டனெ.
<br/>
<br/>4 நா ஹோப்ப எடெயவு அறதூந்தி, தாரியவு அறதூந்தி” எந்த. 
<br/>
<br/>5 ஆக தோமா, “ஆண்டமனே நீ ஹோப்ப எடெய எங்க அறியாரெயொ, அல்லிக ஹோப்ப தாரிய எங்க எத்தெ அறதனெயொ” எந்து கேத்த.
<br/>
<br/>6 அதுக யேசு, “நாத்த தாரியு, சத்தியவு, பதுக்கு ஆகி இத்தெ; என்னாந்த அல்லாதெ, ஒப்பனு அப்பனசாரெ பப்பதுக சாக.
<br/>
<br/>7 நிங்க என்ன அறதித்தலெ, என்ன அப்பனவு அறதித்தாரி; ஈகாந்த நிங்க தன்ன அறது, கண்டு இத்தி” எந்த.
<br/>
<br/>8 ஆக பிலிப்பு, “ஆண்டமனே, அப்பன எங்கக தோருசு, அது எங்கக போது” எந்த.
<br/>
<br/>9 அதுக யேசு, “பிலிப்பூ, ஈசுகால நா நிங்ககோட இத்தூகூடி, நீ என்ன அறிவிலெயா? என்ன கண்டம அப்பன கண்டித்தனெ; அத்தெ ஹடுவனெக அப்பன எங்கக தோருசு, எந்து நீ எத்தெ ஹேகிரெ?
<br/>
<br/>10 நா அப்பனோகெயு, அப்ப என்னோகெயு இப்பதன நீ நம்புதில்லெயா? நா நிங்ககோட ஹேகுவ மாத்தெல்லாவ என்ன சொந்ததோகெ ஹேகுலெ; என்னோகெ இப்ப அப்பத்த தன்ன கெலசகோவ கீதுண்டு பன்னன.
<br/>
<br/>11 நா அப்பனோகெயு அப்ப என்னோகெயு இப்பதன நம்பிவி; அத்தெ இல்லாதோலெ, நா கீதிப்ப கெலசகோவ நோடியாலி  என்ன நம்பிவி.
<br/>
<br/>12 நா நிங்கக நிஜவாகி ஹேகினெ, என்ன நம்புவம நா கீவ கெலசகோவ தானு கீதன; இதனெந்தவு தொட்ட கெலசகோவ கீதன; ஏக்காந்தலெ நா என்ன அப்பனசாரெ ஹோனெ.
<br/>
<br/>13 என்ன ஹெசருனோகெ நிங்க ஏனவ கேத்தாரியோ, அப்ப மாத்தினோகெ மகிமெபடுவங்கெ அதெல்லாவ நா நிங்கக தன்னனெ.
<br/>
<br/>14 என்ன ஹெசருனோகெ நிங்க ஏனவ கேத்தலெயு அதன நா தன்னனெ.
<br/>1 பரிசுத்த ஆவிய கேகினெ எம்ப பாக்கு
<br/>
<br/>15 நிங்க என்னமேலெ கவபீத்தித்தலெ, என்ன கட்டளெபடிக நடெவி.
<br/>
<br/>16 நா அப்பன கேத்தனெ; ஆக எந்தெந்துகு நிங்ககோட இத்து ஒத்தாசெமாடுவ சத்திய ஆவியாதமன தா நிங்கக தன்னன.
<br/>
<br/>17 ஒலக ஆ சத்திய ஆவியாதமன காணாதெயு அறியாதெயு இப்பதூந்த தன்ன ஒப்புதுக சாக; ஆலெ தா நிங்ககோடவு நிங்ககோகெயு இப்பதூந்த, நிங்க தன்ன அறதாரி.
<br/>
<br/>18 நா நிங்கவ திக்கில்லதவக்கராகி புடுதில்லெ; நிங்கசாரெ திரிகியு பன்னனெ.
<br/>
<br/>19 இன்னு ஒந்தோசி ஜினதோகெ ஒலகத ஜன என்ன காணாரு; ஆலெ நிங்க என்ன கண்டாரி; நா பதுக்குதூந்த, நிங்கவு பதிக்கியாரி.
<br/>
<br/>20 நா என்ன அப்பனோகெயு, நிங்க என்னோகெயு, நா நிங்ககோகெயு இப்பதன, ஆ ஜினதோகெ நிங்க அறதாரி.
<br/>
<br/>21 என்ன கட்டளெகோவ எத்திண்டு, அதனமாக்கெ நடவமத்த என்ன கவமாடின; என்ன கவமாடுவமன, என்ன அப்ப கவமாடின; நானு அமன கவமாடி, நா தாராந்து அமக தோரிசினெ” எந்த.
<br/>
<br/>22 ஆக யூதாஸ்காரியோத்து அல்லாத யூதா எம்பம, “ஆண்டமனே, நீ ஒலகக நின்ன தாராந்து தோரசாதெ, எங்கக நின்ன தோருசுவ காரண ஏன?” எந்து கேத்த.
<br/>
<br/>23 யேசு அமக, ஒப்ப என்னமேலெ கவ பீத்தித்தலெ, அம என்ன மாத்த கேத்து நடதன; என்ன அப்ப அமன கவமாடின; எங்க அமனசாரெ பந்து, அமனகோட இத்தனெயொ.
<br/>
<br/>24 என்னமேலெ கவ பீயாதம என்ன மாத்த கேப்பதில்லெ; நிங்க ஓரட்டுண்டிப்ப மாத்து என்னது அல்ல; அது என்ன கேகித அப்பனது.
<br/>
<br/>25 நா நிங்ககோட இப்பனெக, இவெய நிங்கக ஹேகிதெ.
<br/>
<br/>26 என்ன ஹெசருனோகெ அப்ப கேகுவமனு, நிங்கக ஒத்தாசெமாடுவமனு ஆத பரிசுத்த ஆவியாதம எல்லாவவு நிங்கக ஹேகிதந்து, நா நிங்கக ஹேகிதந்ததெல்லாவ நிங்க கேனக ஹொத்து பன்னன.
<br/>
<br/>27 சமாதானவ நிங்கக பீத்துட்டு ஹோனெ; என்ன சமாதானவ
<br/>நிங்கக தன்னனெ; ஒலக தந்தங்கெ நா நிங்கக தப்பதில்லெ; நிங்க கலங்காதெயு, அஞ்சாதெயு இரிவி.
<br/>
<br/>28 நா ஹோனெ, ஆலெ திரிகியு பன்னனெ, எந்து நிங்ககோட ஹேகிததன நிங்க ஓரட்டி; நிங்க என்னமேலெ கவ பீத்தித்தலெ, அப்பனசாரெ ஹோனெ எந்து நா ஹேகிததுகாகி நிங்க சந்தோசபட்டாரி; ஏக்காந்தலெ, என்ன அப்ப என்னாந்த தொட்டம.
<br/>
<br/>29 இத்தெ நடவதுகு முந்தெயே நா நிங்கக ஹேகிட்டித்தெ; அதூந்த இது நடவனெக நிங்க நம்பியாரி.
<br/>
<br/>30 இன்னு நா நிங்ககோட அப்பர மாத்தாடுதில்லெ; ஏக்காந்தலெ, ஈ ஒலகவ ஆம்பம பந்துண்டித்தனெ; அமக என்னமேலெ ஏன அதிகாரவு இல்லெ.
<br/>
<br/>31 ஆலெ நா அப்பன கவமாடினெ; அதூந்தத்த அப்பன கட்டளெபடிக கீதனெ எந்து, ஒலக அறவங்கெ இத்தெ நடதர; எல்லிவி; ஈ எடெயபுட்டு ஹோப்பொ பாரிவி” எந்த.    
</div>		
		</li>
        <li><a href="JOHN_CH_15_BADAGA.mp3">JOHN CH 15 BADAGA</a> 
<div class="scripts">
அத்தியாய 15
<br/>1 யேசுத்த நிஜவாத திராட்செ கிடு
<br/>
<br/>1 “நாத்த நிஜவாத திராட்செ கிடு; என்ன அப்ப திராட்செ தோட்டகார.
<br/>
<br/>2 என்னோகெ பலதராத குடிய தா பெட்டிபுட்டன; பல தப்ப குடிய இன்னு அப்பர பல தப்பங்கெ, அதன கொஞ்சுகோவ பெட்டி, அதன  சுத்தமாடின.
<br/>
<br/>3 நா நிங்கக ஹேகித உபதேசாந்த நிங்க முந்தாந்தவே சுத்தவாகி இத்தி.
<br/>
<br/>4 என்னோகெ நெலெயாகி இரிவி, ஆக நானு நிங்ககோகெ எந்தூ நெலெயாகி இத்தனெ; குடி, திராட்செ கிடுனகோட ஹொந்தி ஹடுலேந்தலெ, அது தன்னபாடுக பல தப்பதுக சாக; அதேமாக்கெ நிங்கவு என்னோகெ நெலெயாகி இப்பிலேந்தலெ பல கொடுதுக சாக.
<br/>
<br/>5 நாத்த திராட்செ கிடு, நிங்க குடிகொ; ஒப்ப என்னோகெயு நா அமனோகெயு நெலெயாகி இத்தலெ, அம அப்பர பலகொட்டன; என்ன புட்டுட்டு நிங்காந்த ஒந்துனு மாடுதுக சாக.
<br/>
<br/>6 ஒப்ப என்னோகெ நெலெயாகி இப்பிலேந்தலெ, பெட்டி இட்ட குடிமாக்கெ அம ஒணிகிபுட்டன; அத்தவவெய ஒந்துசேத்தி கிச்சுக ஹாக்கியார; அவெ பெந்துபுட்டர.
<br/>
<br/>7 நிங்க என்னோகெயு, என்ன மாத்து நிங்ககோகெயு நெலெயாகி ஹட்டலெ, நிங்க ஏனவ கேத்தாரியோ, அதன அப்ப நிங்கக தன்னன.
<br/>
<br/>8 நிங்க அப்பர பல தப்பதூந்த என்ன அப்பக மெச்சிகெ உட்டார; அதூந்த நிங்க எனகு சிசியராகி இத்தாரி.
<br/>
<br/>9 அப்ப என்ன கவமாடிதங்கெ நானு நிங்கவ கவமாடினெ; என்ன கவதோகெ நெலெயாகி இரிவி.
<br/>
<br/>10 நா என்ன அப்பன கட்டளெகோவ கைகொண்டு நடது, தன்ன கவதோகெ நெலெயாகி இத்தங்கெ, நிங்கவு என்ன கட்டளெகோவ கைகொண்டு நடதலெ, என்ன கவதோகெ நெலெயாகி இத்தாரி.
<br/>
<br/>11 என்ன சந்தோச நிங்ககோகெ ஹடுதுகாகியு, நிங்க சந்தோச தும்பி ஹடுதுகாகியு இதன நிங்கக ஹேகிதெ.
<br/>
<br/>12 நா நிங்கவ கவமாடிதங்கெ, நிங்கவு ஒப்பன ஒப்ப கவமாடுது, எம்பதுத்த என்ன கட்டளெ.
<br/>
<br/>13 ஒப்ப தன்ன சிநேசுகாரருகாகி தன்ன உசரவே கொடுவ கவகுவிட அப்பர தொட்ட கவ பேறெ ஏனு இல்லெ.
<br/>
<br/>14 நா நிங்கக ஹாக்கித கட்டளெபடிக நிங்க நடதலெ, நிங்க என்ன சிநேசுகாரராகி இத்தாரி.
<br/>
<br/>15 இன்னு நா நிங்கவ கெலசகாரரு, எந்து ஹேகுதில்லெ. ஏக்காந்தலெ, கெலசகார தன்ன மொதலாளி ஏனமாடின எம்பதன அறியார; ஆலெ நா நிங்கவ சிநேசுகாரரு எந்து ஹேகிதெ; ஏக்காந்தலெ என்ன அப்பனெந்த நா ஓரட்ட எல்லாவவு நிங்கக ஹேகிபுட்டெ.
<br/>
<br/>16 நிங்க என்ன தெரதெத்துலெ; ஆலெ நா நிங்கவ தெரதெத்திதெ; நிங்க என்ன ஹெசருனோகெ அப்பன ஏனவ கேத்தாரியோ அதன தா நிங்கக தப்பங்கெ, நிங்க ஹோகி பல கொடுதுகாகியு, நிங்க பல நெலெயாகி ஹடுதுகாகியு நா நிங்கவ நேமிசிதெ.  
<br/>
<br/>17 நிங்க ஒப்பன ஒப்ப கவமாடிவி; இதுத்த என்ன கட்டளெ.
<br/>
<br/>18 ஒலகத ஜன நிங்கவ ஹகெமாடிலெ, அவக்க நிங்கவ ஹகெமாடுதுகு முந்தெயே என்ன ஹகெமாடிதரு எந்து நிங்க அறதூளிவி.
<br/>
<br/>19 நிங்க ஒலகதவக்கராகி இத்துதலெ ஒலகத ஜன தங்கவக்கர கவமாடித்தார; ஆலெ நிங்க ஒலகதவக்க அல்லாததூந்தவு, நா நிங்கவ ஒலகாந்த தெரதெத்திததூந்தவு, ஒலகத ஜன நிங்கவ 
<br/>ஹகெமாடியார.
<br/>
<br/>20 கெலசகார தன்ன மொதலாளிகுவிட தொட்டம அல்ல, எந்து நா நிங்கக ஹேகித மாத்த கேன பீத்தூளிவி; ஜன என்ன நொன்னிசிதலெ, நிங்கவவு நொன்னிசியார; அவக்க என்ன மாத்த கேத்து நடதுதலெ, நிங்க மாத்தவு கேத்து நடதார.
<br/>
<br/>21 ஜன என்ன கேகிதமன அறியாததூந்தவு, நிங்க என்ன ஹெசர ஹேகுவதூந்தவு நிங்கக இத்தெல்லா மாடியார. 
<br/>
<br/>22 நா பந்து அவக்கரகோட மாத்தாடாதெ இத்துதலெ, அவக்கக பாப்ப ஹடார; ஆலெ ஈக அவக்க தங்க மாடித பாப்பாந்த தப்புசுதுக சாக. 
<br/>
<br/>23 என்ன ஹகெமாடுவம என்ன அப்பனவு ஹகெமாடின.
<br/>
<br/>24 பேறெ ஒப்பனு மாடாத கெலசகோவ நா அவக்ககோகெ கீதிதெ; நா அத்தெ கீயாதெ இத்துதலெ அவக்கக பாப்ப ஹடார. ஆலெ அவக்க ஈ அற்புதகோவ நோடியு கூடி, என்னவு என்ன அப்பனவு ஹகெமாடியார.
<br/>
<br/>25 ‘காரண இல்லாதெ என்ன ஹகெமாடிதரு’ எந்து அவக்கர நாயசட்ட பொக்குனோகெ பரது ஹட்ட மாத்து நெறவங்கெ இத்தெ நடதுத்து.
<br/>
<br/>26 அப்பனெந்த நா நிங்கக கேகுவமனு, அப்பனெந்த ஹொறபுட்டு பப்பமனு ஆத சத்திய ஆவியாத ஒத்தாசெமாடுவம பப்பனெக, தா என்னபத்தி சாட்சி ஹேகின.
<br/>
<br/>27 நிங்கவு முந்தாந்தவே என்னகோட இத்ததூந்த என்னபத்தி சாட்சி ஹேகியாரி.
</div>		
		</li>
        <li><a href="JOHN_CH_16_BADAGA.mp3">JOHN CH 16 BADAGA</a> 
<div class="scripts">
அத்தியாய 16
<br/>
<br/>1 நிங்க நம்பிக்கெய நிங்க புடாதெ இப்பதுகாகி, நா இதெல்லாவ நிங்கக ஹேகிதெ.
<br/>
<br/>2 அவக்க நிங்கவ ஹரக்கெ குடீந்த தள்ளி பீத்தார; நிங்கவ கொப்பவக்க, தேவருக சேவெமாடினெயொ எந்து நெனசுவ காலபந்தர.
<br/>
<br/>3 அவக்க அப்பனவு, என்னவு அறியாததூந்தத்த நிங்கக இத்தெல்லா மாடியார.
<br/>
<br/>4 ஆ கால பப்பனெக, நா இதெல்லாவ நிங்கக ஹேகிதெ, எந்து, நிங்க கேனமாடுவங்கெ, நிங்கக ஹேகிட்டித்தெ; நா நிங்ககோட இத்ததூந்த முந்தெயே இதெல்லாவ நிங்கக ஹேகுலெ.
<br/>
<br/>1 பரிசுத்த ஆவியாதமன கெலசகொ          
<br/>
<br/>5 ஈக நா என்ன கேகிதமனசாரெ ஹோனெ; ‘நீ எல்லிக ஹோரெ?’ எந்து, நிங்ககோகெ ஒப்பனு என்ன கேப்பிலெ.
<br/>
<br/>6 நா இதெல்லாவ நிங்கக ஹேகிததூந்த நிங்க ஒள்ளுனோகெ துக்க தும்பி ஹடதெ.
<br/>
<br/>7 நா நிங்கக நிஜவ ஹேகினெ; நா ஹோப்பது நிங்கக ஒள்ளித்து; நா ஹோகதெ இத்தலெ, ஒத்தாசெமாடுவம நிங்கசாரெ பரார; நா ஹோலெ தன்ன நிங்கசாரெ கேகினெ.
<br/>
<br/>8 தா பந்து பாப்பவபத்தியு, நீதியபத்தியு, நாயதீர்ப்புபத்தியு ஒலகத ஜன பீத்திப்ப தப்பாத அர்த்த எல்லாவ அவக்க அறவங்கெ மாடின.
<br/>
<br/>9 பாப்பவபத்தி அவக்க அறதிப்ப அறிவு தப்பு; ஏக்காந்தலெ, அவக்க என்ன நம்புலெ.
<br/>
<br/>10 நீதியபத்தி அவக்க அறதிப்ப அறிவு தப்பு; ஏக்காந்தலெ, நா என்ன அப்பனசாரெ ஹோனெ; நிங்கவு என்ன இன்னு காம்பதில்லெ.
<br/>
<br/>11 நாயதீர்ப்பு பத்தி அவக்க அறதிப்ப அறிவு தப்பு; ஏக்காந்தலெ, ஈ ஒலகவ ஆம்பம தண்டனெக ஹாளாகி இத்தனெ.
<br/>
<br/>12 இன்னு ஏசகோ ஜோலிய நா நிங்கக ஹேகபேக்காகி ஹடதெ; ஆலெ அதெல்லாவ ஹேகிலெ, ஈக நிங்காந்த அர்த்தமாடுதுக சாக.
<br/>
<br/>13 சத்திய ஆவியாதம பப்பனெக, தேவர பத்தி சகல சத்தியதோகெ நிங்கவ நடசின; தா தன்ன சொந்ததோகெ மாத்தாடாதெ, தா ஓரட்டதெல்லாவ ஹேகி, இன்னமேலெ நடவதெல்லாவவு நிங்கக ஹேகின.
<br/>
<br/>14 நா ஹேகிததன சத்திய ஆவியாதம நிங்கக ஹேகுவதூந்த, தா என்ன மகிமெபடிசின.
<br/>
<br/>15 என்ன அப்பக ஹடுவதெல்லா என்னது; அதூந்த நா ஹேகிததன சத்திய ஆவியாதம நிங்கக ஹேகின’ எந்தெ.
<br/>1 நிங்க துக்க சந்தோச ஆர
<br/>
<br/>16 நா என்ன அப்பனசாரெ ஹோப்பதூந்த ஒந்தோசி ஜின என்ன காணாதெ இத்தாரி; மர்சியு ஒந்தோசி ஜினகு ஹிந்தெ நிங்க என்ன கண்டாரி” எந்த.
<br/>
<br/>17 ஆக தன்ன சிசியருகோகெ ஒந்தோசி ஆ தங்ககோகெ, “நா என்ன அப்பனசாரெ ஹோப்பதூந்த, ஒந்தோசி ஜினகு ஹிந்தெ என்ன காணாதெ இத்தாரி எந்தூ, மர்சியு ஒந்தோசி ஜினகு ஹிந்தெ என்ன கண்டாரி” எந்தூ தா நங்ககோட ஹேகிததன அர்த்த ஏன” எந்து கணாந்து,
<br/>
<br/>18 “ஒந்தோசி ஜின என்னனவே, இது ஏன? தா ஹேகுது ஏன எந்து நங்கக அர்த்த ஆப்பிலெயே” எந்தரு.
<br/>
<br/>19 இதன தன்னசாரெ கேப்பதுக அவக்க இஷ்ட்ட பீத்தித்தாரெ எந்து யேசு அறது, அவக்கர நோடி, “ஒந்தோசி ஜினகு ஹிந்தெ என்ன காணாதெ இத்தாரி, மர்சியு ஒந்தோசி ஜினகு ஹிந்தெ என்ன கண்டாரி” எந்து நா ஹேகிததன நிங்ககோகெ கணாந்தாரியா?
<br/>
<br/>20 நா நிங்கக நிஜவாகி ஹேகினெ. நிங்க அத்து கிரிசியாரி; ஆலெ ஒலகதவக்க சந்தோசபட்டார; நிங்க துக்க ஆதாரி; ஆலெயு, நிங்க துக்க சந்தோச ஆர.
<br/>
<br/>21 ஹெம்மாத்தி ஒப்பக ஹெறஹொத்து ஆப்பனெக, அவ கஷ்டபட்டிய; ஆலெ அவ ஹெத்ததுகிந்தெ ஒலகக ஒந்து மனுச ஹுட்டித, எம்ப சந்தோசாந்த, தன்ன கஷ்டவ கேனகெட்டுபுட்டிய.
<br/>
<br/>22 அதேமாக்கெ நிங்கவு ஈக துக்க ஆகிண்டித்தி; நா மர்சியு நிங்கவ கண்டனெ; ஆக நிங்க சந்தோசபட்டாரி; நிங்க சந்தோசவ ஒப்பனு நிங்காந்த எத்துதில்லெ.
<br/>
<br/>23 ஆ ஜினதோகெ நிங்க என்ன ஒந்துனு கேப்பதில்லெ; நா நிங்கக நிஜவாகி ஹேகினெ, நிங்க என்ன ஹெசருனோகெ அப்பன ஏனவ கேத்தாரியோ, அதன தா நிங்கக தன்னன.
<br/>
<br/>24 இன்னகெட்ட நிங்க என்ன ஹெசருனோகெ ஒந்துனு கேப்பிலெ; ஆலெ ஈக கேத்து நோடிவி; நிங்க சந்தோச தும்புவங்கெ ஈசியாரி.
<br/>
<br/>25 “இதெல்லாவ நா அர்த்த உள்ள பாமெயாகி நிங்ககோட மாத்தாடிதெ; ஆலெ கால பந்தர; ஆக நா அர்த்த உள்ள பாமெயாகி மாத்தாடாதெ அப்பனபத்தி நிங்க ஒள்ளங்கெ அறவங்கெ பெவரபுடிசி ஹேகினெ.
<br/>
<br/>26 ஆ கால பப்பனெக, நிங்க என்ன ஹெசருனோகெ ஹரக்கெமாடி கேத்தாரி; ‘நிங்ககாகி அப்பனசாரெ நா கேத்தனெ’, எந்து, நா நிங்கக ஹேகபேக்காததில்லெ.
<br/>
<br/>27 நிங்க என்ன கவமாடி, நா தேவரூந்த ஹொறபுட்டு பந்தெ, எந்து நம்புவதூந்த, அப்ப நிங்கவ கவமாடின.
<br/>
<br/>28 நா அப்பனெந்த ஹொறபுட்டு ஒலகக பந்தெ; மர்சியு ஈ ஒலகவபுட்டு அப்பனசாரெ ஹோனெ” எந்த.
<br/>
<br/>29 ஆக தன்ன சிசியரு, “எதகெ, ஈக நீ அர்த்த உள்ள பாமெயாகி ஹேகாதெ அறவங்கெ பெவரபுடிசி ஹேகிரெ.
<br/>
<br/>30 நீ எல்லாவவு அறதூண்டித்தெ எம்பதனவு, ஒப்ப நின்ன ஏனு கேத்து நோடபேக்காதது இல்லெ எம்பதனவு, எங்க ஈக அறதூந்தெயொ; இதூந்த நீ தேவரூந்த பந்தித்தெ எம்பதன நம்பினெயொ” எந்தரு.
<br/>
<br/>31 யேசு அவக்கக, “ஈக நிங்க நம்பியாரி,
<br/>
<br/>32 ஆலெ, நிங்க ஒப்பொப்பனு பிச்செபீரெ ஆகி அம அம தன்ன தன்ன மனெக ஹோகி என்ன ஒப்பன தனியாகி புட்டுபுடுவ கால பந்தர; அது ஈக பந்தடதெ; ஆலெயு நா ஒப்ப தனியாகி இப்பதில்லெ; அப்ப என்னகோட இத்தனெ.
<br/>
<br/>33 என்னோகெ நிங்கக சமாதான ஹடலி, எந்து, இதெல்லாவ நிங்கக ஹேகிதெ; ஈ ஒலகதோகெ நிங்கக பம்பு ஹடதெ. ஆலெயு தைரியவாகி இரிவி, நா ஒலகவ கெத்திதெ” எந்த.
</div>		
		</li>
        <li><a href="JOHN_CH_17_BADAGA.mp3">JOHN CH 17 BADAGA</a> 
<div class="scripts">
அத்தியாய 17
<br/>1 யேசுசோமிய ஹரக்கெ
<br/>
<br/>1 யேசு இதெல்லாவ ஹேகிததுகிந்தெ, ஏர பான நோடி, அப்பா, ஜாம பந்துட்டடதெ; நின்ன மாத்தி நின்ன மகிமெ படுசுவங்கெ, நீ நின்ன மாத்தின மகிமெபடுசு.
<br/>
<br/>2 ஏக்காந்தலெ, நீ நின்ன மாத்திக தந்த மனுசரெல்லாகு ஏகேகு ஹடுவ நித்தியபதுக்க கொடுதுகாகி, மனுசரெல்லாமேலெ நீ தனக அதிகார கொட்டிதெ.
<br/>
<br/>3 ஒந்தே நிஜ தேவராத நின்னவு, நீ கேகித யேசுகிறிஸ்துனவு அறவதுத்த ஏகேகு ஹடுவ நித்தியபதுக்கு.
<br/>
<br/>4 நா கீவதுக நீ எனக தந்த கெலசவ பிரிக்கிதது மூலியவாகி பூமியோகெ நா நினக மகிமெய ஹொத்து பந்தெ.
<br/>
<br/>5 அப்பா! ஒலக உட்டாப்பனெகு முந்தெயே நீ என்ன மகிமெபடிசிதெ; ஈகவு நின்ன பிரசன்னதோகெ அதே மகிமெய எனக தா.
<br/>
<br/>6 நீ ஒலகதோகெ தெரதெத்தி எனக தந்த மனுசருக, நின்ன ஹெசர அறவங்கெ மாடிதெ; அவக்க நின்னவக்கராகி இத்தரு; நீ அவக்கர எனக தந்தெ; அவக்க நின்ன மாத்த கேத்து நடதுண்டித்தாரெ.
<br/>
<br/>7 நீ எனக தந்ததெல்லா நின்னெந்தத்த பந்துத்து, எந்து, ஈக அவக்க அறுதுண்டித்தாரெ.
<br/>
<br/>8 நீ எனக தந்த மாத்தெல்லாவ நா அவக்கக ஹேகிதெ; அவக்க அதெல்லாவ ஒப்பி, நா நின்னாந்த ஹொறபுட்டு பந்தெ, எம்பதன திட்டவாகி அறது, நீ என்ன கேகிதெ எந்து நம்பி இத்தாரெ.
<br/>
<br/>9 நா அவக்ககாகி பேடிகெமாடினெ; ஒலககாகி நா பேடாதெ, நீ எனக தந்தவக்ககாகி பேடினெ; ஏக்காந்தலெ அவக்க நின்னவக்கராகி இத்தாரெ.
<br/>
<br/>10 என்னகோட இப்ப எல்லா ஜனவு நின்னவக்க; நின்னகோட இப்ப எல்லா ஜனவு என்னவக்க; அவக்கரெந்த நா மகிமெபட்டு இத்தெ.
<br/>
<br/>11 நா இன்னு ஒலகதோகெ இப்பதில்லெ; ஆலெ அவக்க ஒலகதோகெ இத்தாரெ; நா நின்னசாரெ பன்னனெ; பரிசுத்தஉள்ள அப்பா, நீ எனக தந்தவக்க நங்கமாக்கெ ஒந்தாகி இப்பங்கெ, நீ அவக்கர நின்ன ஹெசருன பலதோகெ காப்பாத்து.
<br/>
<br/>12 நா அவக்கரகோட ஒலகதோகெ இப்பனெக, அவக்கர நின்ன ஹெசருன பலதோகெ காத்துபந்தெ; நீ எனக தந்தவக்க எல்லாவ காத்துண்டு பந்தித்தெ. தேவரமாத்து நெறவங்கெ, கேடுன மாத்தித்த கெட்டுண்டு ஹோதனே அல்லாதெ, அவக்ககோகெ ஒப்பனு கெட்டு ஹோப்பிலெ.
<br/>
<br/>13 ஈக நா நின்னசாரெ பன்னனெ; அவக்கக என்ன சந்தோச தும்பி ஹடுவங்கெ, நா ஒலகதோகெ இப்பனெக இதெல்லாவ ஹேகினெ.
<br/>
<br/>14 நா நின்ன மாத்தெல்லாவ அவக்கக கொட்டெ; நா ஒலகதம அல்ல; அதேமாக்கெ அவக்கரு ஒலகதவக்க அல்ல; அதூந்த ஒலகத ஜன அவக்கர ஹகெமாடியார.
<br/>
<br/>15 நீ அவக்கர ஒலகாந்த எத்திபுடு, எந்து நா பேடாதெ, அவக்கர ஹொல்லதமனெந்த காப்பாத்து எந்து பேடினெ.
<br/>
<br/>16 நா ஒலகதம அல்ல; அதேமாக்கெ அவக்கரு ஒலகதவக்க அல்ல.
<br/>
<br/>17 நின்ன சத்தியதோகெ அவக்கர சுத்தமாடி, தங்கவ நினக ஒப்பிசிதப்பங்கெ மாடு; நின்ன மாத்துத்த சத்திய.
<br/>
<br/>18 நீ என்ன ஒலகக கேகிதங்கெ நானு அவக்கர ஒலகக கேகினெ.
<br/>
<br/>19 அவக்கரூ சத்தியதோகெ தங்கவ நினக ஒப்பிசி தப்பங்கெ, நா அவக்ககாகி என்னவே நினக ஒப்பிசிதன்னனெ.
<br/>
<br/>20 நா அவக்ககாகி மாத்ர பேடிகெ மாடுதில்லெ; அவக்கர மாத்தூந்த என்ன நம்புவவக்ககாகியு பேடிகெ மாடினெ.
<br/>
<br/>21 அப்பா நீ என்ன கேகிப்பதன ஒலக நம்புதுகாகி, அவக்க எல்லா ஒந்தாகி இப்பதூந்து பேடிகெமாடினெ; நீ என்னோகெயு, நா நின்னோகெயு இத்தங்கெ, அவக்க எல்லா நங்ககோகெ ஒந்தாகி இப்பதூந்து, பேடிகெ மாடினெ.
<br/>
<br/>22 நங்க ஒந்தாகி இத்தங்கெ, அவக்கரு ஒந்தாகி இப்பதுக, நீ எனக தந்த மகிமெய நா அவக்கக கொட்டித்தெ.
<br/>
<br/>23 நா அவக்ககோகெயு நீ என்னோகெயு இத்தங்கெ, அவக்க ஒந்தாகி ஒப்பிகெ இப்பங்கெயு, நீ என்ன கேகித்தெ எம்பதனவு, நீ என்ன கவமாடிதங்கெ அவக்கரவு கவமாடிரெ எம்பதனவு, ஒலக அறவங்கெ மாடு, எந்து பேடிகெ மாடினெ.
<br/>
<br/>24 அப்பா, ஒலக உட்டாப்பதுகுமுந்தெ நீ என்னமேலெ கவபீத்துண்டு இத்ததூந்த, நீ எனக தந்த என்ன மகிமெய நீ எனக தந்தவக்க காம்பங்கெ, நா எல்லி இத்தனோ, அல்லி அவக்கரு என்னகோட இப்பதுக இஷ்டபட்டனெ.
<br/>
<br/>25 நீதிஉள்ள அப்பா, ஒலக நின்ன அறிவிலெ; ஆலெ நா நின்ன அறதூந்தெ; நீ என்ன கேகிததன இவக்கரூ அறதூந்தாரெ.
<br/>
<br/>26 நீ என்னமேலெ பீத்த கவ அவக்கரமேலெ ஹடுவங்கெயு, நானு அவக்ககோகெ இப்பங்கெயு, நின்ன ஹெசர அவக்க அறவங்கெ மாடிதெ; இன்னு அறவங்கெ மாடினெ” எந்த.
</div>		
		</li>
        <li><a href="JOHN_CH_18_BADAGA.mp3">JOHN CH 18 BADAGA</a> 
<div class="scripts">
அத்தியாய 18
<br/>1 யேசுன ஹிடத்தது
<br/>
<br/>1 யேசு, இதெல்லாவ ஹேகிததுகிந்தெ, தன்ன சிசியரகோட கெதரோனு எம்ப ஹள்ளத ஆத்தட்டுக ஹோத; அல்லி ஒந்து தோட்ட ஹட்டுத்து; அல்லிக தானு தன்ன சிசியரு ஹோதரு.
<br/>
<br/>2 யேசு தன்ன சிசியரகோட அல்லிக ஆகாக ஹோகிண்டித்ததூந்த, தன்ன தோரிசிகொட்ட யூதாசு ஆ எடெய அறதித்த.
<br/>
<br/>3 யூதாசு, தொட்ட பூஜாரிகோவு, பரிசேயருகோவு கேகித ரோம பட்டாளகாரரவு, குடிய காவலுகாரரவு கூட்டிண்டு, பந்தகோவவு, லாந்தரகோவவு, ஆயுதகோவவு எத்திசிண்டு ஆ எடெக பந்த.
<br/>
<br/>4 யேசு தனக பப்பதெல்லாவ அறது, அவக்கர முந்தாடு பந்‍து, “தாரவ அரசியாரி?” எந்து அவக்கர கேத்த.
<br/>
<br/>5 அதுக அவக்க, “நாசரேத்தூந்த பந்த யேசுன அரசினெயொ” எந்தரு; அதுக யேசு, “நாத்த” எந்த; தன்ன தோரிசிகொட்ட யூதாசு அவக்கரகோட நித்துண்டித்த.
<br/>
<br/>6 ‘நாத்த’ எந்து, யேசு ஹேகிததே, அவக்க ஹிக்கி நெலக புத்துபுட்டரு.
<br/>
<br/>7 தா மர்சியு அவக்கர நோடி, “தாரவ அரசியாரி?” எந்து கேத்த; அவக்க, “நாசரேத்தூந்த பந்த யேசுன அரசினெயொ” எந்தரு.
<br/>
<br/>8 அதுக யேசு, “‘நாத்த’ எந்து நிங்கக ஹேகிதெத்தவா; என்னத்த நிங்க அரசியாரி எந்தலெ, இவக்கர புட்டுபுடிவி” எந்த.
<br/>
<br/>9 ‘நீ எனக ஒப்பிசி தந்த ஒப்பனவு நா தொலப்பிலெ, எந்து தா ஹேகித மாத்து நெறவங்கெ இத்தெ ஆத்து.
<br/>
<br/>10 ஆக சீமோனுபேதுரு, தன்னசாரெ ஹட்ட கத்திய ஊரி தலெபூஜாரிய கெலசகாரன பலகிவிய பெட்டித; ஆ கெலசகாரன ஹெசரு மல்குசு.
<br/>
<br/>11 ஆக யேசு பேதுருன நோடி, “நின்ன கத்திய சீரக இக்கு; அப்ப எனக தந்திப்ப ஈ கஷ்டவாத பாடெல்லாவ நா படாதெ இத்தனெயா? எந்த.
<br/>1 தலெபூஜாரிய முந்தாடு யேசு
<br/>
<br/>12 ஆக ரோம பட்டாளகாரருகோவு, சாவிர பட்டாளகாரருக தொட்டமனு, யூதருன குடிய காப்பவக்கரு யேசுன ஹிடுத்து கட்டி,
<br/>
<br/>13 மொதலு அன்னா எம்பமனசாரெ கூட்டிண்டு ஹோதரு; அம ஆ பரசத தலெபூஜாரி ஆகி இத்த காய்பா எம்பமன மம்ம.
<br/>
<br/>14 “ஜனகாகி ஒந்தே மனுச சாவது ஒள்ளித்து” எந்து, யூதருக தொட்டவக்கக ஆலோசனெ ஹேகிதம ஈ காய்பா எம்பமத்த;
<br/>1 யேசுன பேதுரு அறியெ எந்து ஹேகிதது
<br/>
<br/>15 சீமோனுபேதுருனு, இன்னொந்து சிசியனு யேசுன ஹிந்தாடூந்த ஹோதரு; ஆ சிசிய தலெபூஜாரிய அறதித்ததூந்த யேசுனகோட ஆ தலெபூஜாரி இப்ப மனெய கேரிக ஹோத.
<br/>
<br/>16 ஆலெ பேதுரு கேரிக ஹோப்ப பாயிலுசாரெ ஹொராசு நித்துண்டித்த; ஆக தலெபூஜாரிய அறதித்த ஆ சிசிய ஹொராசு பந்து, பாயிலுதோகெ இத்த கெலசகாத்தியகோட மாத்தாடி, பேதுருன ஓகெ கூட்டிண்டு ஹோத.
<br/>
<br/>17 ஆக பாயிலுதோகெ இத்த கெலசகாத்தி பேதுருன நோடி, “நீனு அமன சிசியருகோகெ ஒப்பதானே?” எந்து கேத்த; அதுக அம, “நா அல்ல” எந்த.
<br/>
<br/>18 கொருவுகால ஆததூந்த கெலசகாரரூ, காவலுகாப்பவக்கரூ கிச்சுஹாக்கி, சுத்திமுத்தியு நித்து கிச்சு காதுண்டித்தரு; அவக்கரகோட பேதுருனு நித்து, கிச்சு காதுண்டித்த.
<br/>1 யேசுன தலெபூஜாரி கேள்விகேத்தது
<br/>
<br/>19 தலெபூஜாரி யேசுனசாரெ தன்ன சிசியரபத்தியு, தன்ன உபதேசவபத்தியு கேள்வி கேத்துண்டித்த.
<br/>
<br/>20 யேசு அமக, “ஒலகவே அறவங்கெ நா மாத்தாடிண்டு பந்திதெ; ஹரக்கெ குடிகெடாவு, யூதரெல்லா சேதுபப்ப தேவர குடியோகெயு ஏகூ உபதேசமாடிண்டித்தெ; ஒந்துனவு உணிசி மாத்தாடுலெ.
<br/>
<br/>21 நீ என்ன ஏனக கேத்தரெ? நா ஹேகிததெல்லாவ ஓரட்டவக்கர கேத்துநோடு; நா மாத்தாடிததன அவக்க அறதித்தாரெ” எந்த.
<br/>
<br/>22 இதெல்லாவ தா ஹேகுவனெக, சாரெ நித்துண்டித்த குடிய காவலுகாப்பம ஒப்ப, “தலெபூஜாரிக நீ இத்தெத்த பதிலு ஹேகுதா?” எந்து, யேசுன கென்னிய ஒந்து ஹூலு ஹூத.
<br/>
<br/>23 யேசு அமன நோடி, “நா தப்பாகி மாத்தாடித்தலெ, ஆ தப்பு ஏனாந்து ஹேகு; நா சரியாகி மாத்தாடித்தலெ ஏக்க என்ன ஹூதரெ?” எந்து கேத்த.
<br/>
<br/>24 ஹிந்தெ அன்னா தலெபூஜாரி காய்பானசாரெ யேசுன கட்டிதங்கெயே கேகித.
<br/>1 யேசுன அறியெ எந்து பேதுரு எரடாவதுதொட்டெ ஹேகிதது
<br/>
<br/>25 சீமோனுபேதுரு நித்து கிச்சு காதுண்டித்த; ஆக அல்லி இத்தவக்க அமன நோடி, “நீனு அமன சிசியருகோகெ ஒப்பதானே?” எந்து கேத்தரு; அதுக அம, “நா அல்ல” எந்த.
<br/>1 யேசுன அறியெ எந்து பேதுரு மூறாவதுதொட்டெ ஹேகிதது
<br/>
<br/>26 தலெபூஜாரிய கெலசகாரருனொ பேதுரு கிவிய பெட்டிதமக சொந்தகாரனாத அடிமெ ஒப்ப பேதுருன நோடி, “நா நின்ன அமனகோட தோட்டதோகெ கண்டெத்தவா?” எந்து கேத்த.
<br/>
<br/>27 அதுக பேதுரு, “அது நா அல்ல” எந்து ஹேகித; ஆகவே ஹூஞ்ச கூகித்து.
<br/>1யேசுன பிலாத்துன முந்தாடு கூட்டி பந்தது
<br/>
<br/>28 பாகாப்பனெக, யூதருக தொட்டவக்க யேசுன, காய்பான மனேந்த ஆம்பமன அரமனெக கூட்டிண்டு ஹோதரு; பஸ்கா ஹிட்ட திம்பதுகு முந்தெ தீட்டு ஆககூடாது எம்பதுகாகி அரமனெகோகெ அவக்க ஹோகாதெ இத்தரு.
<br/>
<br/>29 அதூந்த பிலாத்து ஹொராசு பந்து அவக்கர நோடி, “ஈ மனுசனமேலெ ஏன குத்தவ ஹேகியாரி?” எந்து கேத்த.
<br/>
<br/>30 அதுக அவக்க, “இம குத்தமாடுலேந்தலெ இமன நின்னசாரெ எங்க கூட்டிண்டு பப்பதில்லெ” எந்தரு.
<br/>
<br/>31 ஆக பிலாத்து அவக்கக, “இமன நிங்கவே கூட்டிண்டு ஹோகி, நிங்க சட்டக தக்கதங்கெ நாயதீரிசிவி” எந்த; அதுக அவக்க, “ஒப்பகவு சாவுன தண்டனெ கொடுதுக எங்கக அதிகார இல்லெ” எந்தரு.
<br/>
<br/>32 யேசு இத்தெத்த சத்தன எம்பதனபத்தி தா முந்தெயே ஹேகித மாத்து நெறவங்கெ இத்தெ ஹேகிதரு.
<br/>
<br/>33 ஆக, பிலாத்து மர்சியு அரமனெகோகெ ஹோகி, யேசுன கொரசி, “நீ யூதருக ராஜனா?” எந்து கேத்த.
<br/>
<br/>34 அதுக யேசு, “நின்னாடத்த இத்தெ கேத்தரெயோ? இல்லெ, பேறெயவக்க என்னபத்தி நினக இத்தெ ஹேகிதரோ?” எந்து கேத்த.
<br/>
<br/>35 அதுக பிலாத்து, “நா யூதனா? நின்ன சொந்த ஜனவு, தொட்ட பூஜாரிகோவூத்த நின்ன என்னசாரெ ஒப்பிசிதரு; அத்தெ நீ ஏன மாடிதெ?” எந்து கேத்த.
<br/>
<br/>36 அதுக யேசு, “என்ன அரசு ஈ ஒலகக சேதது அல்ல; என்ன அரசு ஈ ஒலகக சேதது ஆகித்தலெ, என்ன, யூதருக தொட்டவக்கக ஒப்பிசாதங்கெ எனக சேவெமாடுவவக்க தடுத்தித்தாரவே; இத்தெ ஹடுவனெக என்ன அரசு ஈ ஒலகக சேதது அல்ல” எந்த.
<br/>
<br/>37 அதுக பிலாத்து, “அத்தெ ஆலெ நீ ராஜனா?” எந்து கேத்த; அதுக யேசு, “நீ ஹேகிதங்கெ நா ராஜத்த; சத்தியகாகி சாட்சி ஹேகுதுக நா ஹுட்டிதெ; இதுகாகித்த ஈ ஒலகக பந்தெ; சத்திய உள்ள ஏமனு என்ன மாத்த ஓரட்டன” எந்த.
<br/>
<br/>38 அதுக பிலாத்து, “சத்திய எந்தலெ ஏன?” எந்து கேத்த;
<br/>1யேசுக சாவுன தண்டனெ கொட்டது
<br/>ஹிந்தெ மர்சியு பிலாத்து ஹொராசு பந்து ஜனக, “நா அமனசாரெ ஒந்து குத்தவூ காம்பிலெ.
<br/>
<br/>39 பஸ்கா ஹப்பதோகெ நா நிங்ககாகி ஒப்பன செறெமனேந்த  புடுகடெமாடுவ பளக்க எனக ஹடதெதானே; அதூந்த யூதருன ராஜன நா நிங்ககாகி புடுகடெமாடுதுக நிங்கக இஷ்ட ஹடதெயோ?” எந்து கேத்த.
<br/>
<br/>40 ஆக அவக்க எல்லாசேது, “இமன அல்ல, பரபாச புடுகடெமாடு”, எந்து மர்சியு சத்த ஹாக்கிதரு; ஆ பரபாசு ஒந்து கொள்ளெஹூவம.
</div>		
		</li>
        <li><a href="JOHN_CH_19_BADAGA.mp3">JOHN CH 19 BADAGA</a> 
<div class="scripts">
அத்தியாய 19
<br/>
<br/>1 அதுகிந்தெ பிலாத்து யேசுன ஹிடுத்து, சாட்டெபாருனோகெ ஹுயிசித.
<br/>
<br/>2 பட்டாளகாரரு முள்ளுனோகெ ஒந்து கிரீடவ ஹெணது, தன்ன மண்டெக ஹாக்கிதரு; ஒதக இக்குவ ஒந்து கெப்பு பட்டெய தனக இக்கிசி,
<br/>
<br/>3 “யூதருக ராஜனே, நீ அப்பர கால பதுக்கு” எந்து ஹேகி, அவக்க தன்ன கென்னிய ஹூதரு.
<br/>
<br/>4 பிலாத்து மர்சியு ஹொராசு பந்து, “எதநோடிவி! நா இமன நிங்கசாரெ ஹொராசு கூட்டி பந்திதெ; நா இமனசாரெ ஒந்து குத்துவு காம்பிலெ எம்பதன அறதூளிவி” எந்த.
<br/>
<br/>5 யேசு முள்ளுன கிரீடவவு, கெப்பு பட்டெயவு இக்கிண்டு ஹொராசு பந்த; ஆக பிலாத்து அவக்கர நோடி, “எதகெ ஈ மனுசன நோடிவி” எந்த.
<br/>
<br/>6 ஆக தொட்டபூஜாரிகோவு, குடிய காவலுகாப்பவக்கரு தன்ன கண்டதே, “இமன சிலுவெக ஹாக்கு! சிலுவெக ஹாக்கு!” எந்து சத்த ஹாக்கிதரு; ஆலெ பிலாத்து, “நிங்கவே இமன கூட்டிண்டு ஹோகி, சிலுவெக ஹாக்கிபுடிவி; நா இமனோகெ ஒந்து குத்தவு காம்பிலெ” எந்த.
<br/>
<br/>7 அதுக யூதருகொ, “எங்கக ஒந்து சட்ட ஹடதெ; இம தன்ன தேவருனமாத்தி எந்து ஹேகிததூந்த, ஆ சட்டபடிக இம சாவது” எந்தரு.
<br/>
<br/>8 பிலாத்து ஈ மாத்த கேத்து, அப்பர அஞ்சி,    
<br/>
<br/>9 மர்சியு அரமனெகோகெ ஹோகி, யேசுன நோடி, “நீ எல்லீந்த பந்தம?” எந்து கேத்த; அதுக யேசு மறுமாத்து ஒந்துனு ஹேகுலெ.
<br/>
<br/>10 ஆக பிலாத்து, “நீ என்னகோட மாத்தாடாரெயா? நின்ன சிலுவெக ஹாக்குதுகு எனக அதிகார ஹடதெ, நின்ன புடுகடெ மாடுதுகு எனக அதிகார ஹடதெ எந்து நீ அறியாரெயா? எந்த.
<br/>
<br/>11 அதுக யேசு, “தேவரு நினக அதிகார தப்பிலேந்தலெ, என்னமேலெ நினக ஒந்து அதிகாரவு இல்லெ; அதூந்த என்ன நினக ஒப்பிசிதமக அப்பர பாப்ப ஹடதெ” எந்த.
<br/>
<br/>12 ஆகாந்த பிலாத்து யேசுன புடுகடெமாடுதுக தாரி நோடித; ஆலெ கூட்டதொ இத்தவக்க அமன, “நீ இமன புடுகடெமாடிலெ, நீ ரோம சக்கரவர்த்திக சிநேசுகார அல்ல; தன்ன ராஜ எந்து ஹேகுவ ஏமனு ரோம சக்கரவர்த்திக ஹகெகார” எந்து சத்த ஹாக்கிதரு.
<br/>
<br/>13 பிலாத்து ஈ மாத்துகோவ ஓரட்டு, யேசுன ஹொராசு கூட்டிண்டு பந்து, எபிரெய பாஷெயொ ‘கபத்தா’ எந்து ஹேகுவ கல்லு ஹாசி ஹட்ட எடெயோகெ தீர்ப்பு ஹேகுவம குளவ கல்லு ஒதக குளத.
<br/>
<br/>14 அந்தன ஜின பஸ்கா ஹப்பக தயாருமாடுவ ஜினவு, கன்னபின்ன நடு ஹகலு ஜாமவு ஆகி ஹட்டுத்து; ஆக அம ஜனக, “எத நோடிவி, நிங்க ராஜ” எந்த.
<br/>
<br/>15 அவக்க, “அமன கொத்துபுடு, அமன கொத்துபுடு, சிலுவெக ஹாக்கு” எந்து சத்த ஹாக்கிதரு; அதுக பிலாத்து, “நிங்க ராஜன நா சிலுவெக ஹாக்குதா?” எந்து கேத்த; அதுக தொட்ட பூஜாரிகொ, ரோம சக்கரவர்த்தியே அல்லாதெ பேறெ ராஜ எங்கக இல்லெ” எந்தரு.
<br/>
<br/>16 ஆக பிலாத்து யேசுன சிலுவெக ஹாக்குதுக அவக்கக ஒப்பிசிகொட்ட; அவக்க யேசுன ஹிடுத்துண்டு ஹோதரு.
<br/>யேசுன சிலுவெக ஹாக்கிதது
<br/>
<br/>17 யேசு தன்ன சிலுவெய ஹொத்துண்டு, பட்டணகு ஹொராசு மண்டெ ஓடு எந்து அர்த்த ஹடுவ, எபிரெய பாஷெயோகெ கொல்கொதா எம்ப எடெக ஹோத. 
<br/>
<br/>18 அல்லி யேசுன சிலுவெக ஹாக்கிதரு; தன்னகோட பேறெ எரடாவ தன்ன எரடு பக்ககொதோகெயு, யேசுன நடுவெயு பீத்து சிலுவெக ஹாக்கிதரு.
<br/>
<br/>19 பிலாத்து, “நசரேயனாத யேசு யூதருக ராஜ” எந்து பரது, அதன சிலுவெ ஒதக ஹடுவங்கெ ஹாக்கிசித.
<br/>
<br/>20 யேசுன சிலுவெக ஹாக்கித எடெ எருசலேமு பட்டணசாரெ ஹட்டதூந்த, மனார ஜன ஆ பரெய ஓதிதரு; அது எபிரெயு, கிரேக்கு, லத்தீனு பாஷெகொதோகெ பரது ஹட்டுத்து.
<br/>
<br/>21 ஆக தொட்டபூஜாரிகொ பிலாத்துன நோடி, “‘யூதருக ராஜ’ எந்து நீ பரெயாதெ, “நா யூதருக ராஜ” எந்து அம ஹேகிதங்கெ பரெ எந்தரு.
<br/>
<br/>22 அதுக பிலாத்து, “நா பரதது பரததுத்த” எந்த.
<br/>
<br/>23 பட்டாளகாரரு யேசுன சிலுவெக ஹாக்கிததுகிந்தெ, தன்ன பட்டெகோவ எத்தி, ஒப்பொப்பகு ஒந்தொந்து பாக சிக்குவங்கெ நாக்கு பாக மாடிதரு; ஒதகன பட்டெ மேலாந்த கீயெகெட்ட நீது ஹட்ட.
<br/>
<br/>24 அவக்க “இதன நங்க ஹரெயாதெ, தாரக சிக்கிரவொ எந்து நோடுவொ, இதுகாகி சீட்டு ஹாக்குவொ” எந்து தங்ககோகெ கணாந்தரு.
<br/> “என்ன பட்டெகோவ தங்ககோகெ ஹச்சி,
<br/> என்ன ஒதகன பட்டெகாகி
<br/> தங்ககோகெ சீட்டு ஹாக்கிதரு”
<br/>எம்ப தேவருன மாத்து நெறவங்கெ பட்டாளகாரரு இத்தெ மாடிதரு.
<br/>
<br/>25 யேசுன சிலுவெசாரெ தன்ன ஒளவெயு, தன்ன ஒளவெய அக்கதங்கெ கிலெயோப்பான ஹெண்டரு மரியாளுனு, மகதலேனா மரியாளுனு நித்துண்டித்தரு.
<br/>
<br/>26 ஆக யேசு தன்ன ஒளவெயவு, சாரெ நித்துண்டித்த தனக கவஉள்ள சிசியனவு நோடி, தன்ன ஒளவெய, “அவே, அதநோடு நின்ன மாத்தி” எந்த.
<br/>
<br/>27 ஹிந்தெ ஆ சிசியன நோடி, “அதநோடு நின்ன ஒளவெ” எந்த. ஆ ஜாமாந்த ஆ சிசிய அவ்வ தன்ன மனெக கூட்டிண்டு ஹோகி சாக்கித.
<br/>
<br/>28 அதுகு ஹிந்தெ எல்லா பிரிகித்து எந்து யேசு அறது, தேவர மாத்து நெறவங்கெ “அரப்பெத்திர” எந்த.
<br/>
<br/>29 கைமெ திராட்செ ரச தும்பிசி ஹட்ட ஒந்து கிண்ணி அல்லி ஹட்டுத்து. அவக்க ஆ கைமெதிராட்செ ரசக அஞ்சிய நனத்து, அதன ஒந்து கோலுக செக்கிசி, தன்ன பேக கொட்டரு.
<br/>
<br/>30 யேசு அதன பேக ஈசிததுகிந்தெ, “பிரிகித்து” எந்து ஹேகி தலெய பக்கிசி, தன்ன ஆவிய ஒப்பிசிகொட்ட.
<br/>1யேசுன பரிய குத்திது
<br/>
<br/>31 அந்து தேவரகும்புடுவ ஏப்பாரிக்கெ ஜினக தயாரு மாடுவ முந்தன ஜின; ஆ ஜினதோகெ திரேககொ சிலுவெ ஒதக ஹடாதங்கெ, யூதருக தொட்டவக்க பிலாத்துனசாரெ ஹோகி, அவக்கர காலு இலுகோவ முறுத்து திரேககோவ எத்திண்டு ஹோப்பதுக கேத்தரு.
<br/>
<br/>32 அதேமாக்கெ பட்டாளகாரரு பந்து, யேசுனகோட சிலுவெக ஹாக்கித மொதலுனமன காலுகோன இலுகோவவு, இன்னொப்பன காலுகோன இலுகோவவு முறத்தரு.
<br/>
<br/>33 அவக்க யேசுனசாரெ பந்து, தா சத்திப்பதன கண்டு, தன்ன காலுகோன இலுகோவ முறிப்பிலெ.
<br/>
<br/>34 ஆலெயு பட்டாளகார ஒப்ப ஈட்டியோகெ யேசுன பரிய குத்தித; ஆகவே நெத்தரு நீரு ஹொராசு பந்துத்து.
<br/>
<br/>35 அதன கண்டம சாட்சி ஹேகின; அமன சாட்சி நிஜ; அம ஹேகுது நிஜ, எந்து அம அறதித்தனெ; நிங்க நம்புதுகாகித்த இதன ஹேகித்தனெ.
<br/>
<br/>36 “தன்ன இலுகொனோகெ ஒந்தனவு முறப்பதில்லெ” எம்ப தேவர மாத்து நெறவங்கெ இதெல்லா நடதுத்து.
<br/>
<br/>37 “ஜன, தங்க குத்திதமன கண்ணெத்தி நோடியார” எந்து தேவர இன்னொந்து மாத்து ஹேகிர.
<br/>யேசு சோமிய அடக்க மாடிதது
<br/>
<br/>38 ஹிந்தெ அரிமத்தியா எம்ப ஹட்டிக சேத யோசேப்பு எம்பம, யேசுன திரேகவ எத்திண்டு ஹோப்பதுக பிலாத்துனசாரெ உத்தர கேத்த; ஆக பிலாத்து உத்தர கொட்ட; ஈ யோசேப்பு யூதருக தொட்டவக்கக அஞ்சிததூந்த யேசுன ரகசிய சிசியனாகி இத்த; பிலாத்து உத்தர கொட்டதுகிந்தெ, அம யேசுன திரேகவ எத்திண்டு ஹோத.
<br/>
<br/>39 முந்தெ ஒந்து ஜின, ஒந்து இருஜாமதொகெ யேசுனசாரெ பந்தித்த நிக்கொதேமு எம்பமனு யோசேப்புனசாரெ அல்லிக பந்தித்த; அம கன்னபின்ன நூறு ராத்தலு கமுலு கொலகோவ ஹொத்துண்டு பந்த.
<br/>
<br/>40 அவக்க யேசுன திரேகவ எத்தி, யூதரு அடக்கமாடுவ மொறெமாக்கெயே அதன அடக்கமாடுதுக, திரேகக கமுலுகொலகோவ ஹாக்கி பண்ணவ சுத்தி கட்டிதரு.
<br/>
<br/>41 யேசுவ சிலுவெக ஹாக்கி கொத்த எடெயோகெ ஒந்து தோட்டவு, ஆ தோட்டதொகெ இன்னகெட்ட ஒப்பனவு பீயத ஒந்து ஹொச கல்லாயெயு ஹட்டுத்து.
<br/>
<br/>42 அந்துன ஜின தேவர கும்புடுவ ஏப்பாரிக்கெ ஜினக தயாருமாடுவ ஜின ஆததூந்தவு, ஆ கல்லாயெ சாரெ ஹட்டதூந்தவு, ஆ எடெயோகெ யேசுன திரேகவ பீத்தரு.
</div>		
		</li>
        <li><a href="JOHN_CH_20_BADAGA.mp3">JOHN CH 20 BADAGA</a> 
<div class="scripts">
அத்தியாய 20
<br/>யேசு உசரோட எத்தது
<br/>
<br/>1 பாரத மொதலு ஜினதோகெ, ஹுதி ஹுதி ஜாம ஆப்பனெக மகதலேனா மரியாளு கல்லாயெக பந்து, அதன அடுத்து பீத்தட்ட கல்லு, ஆக்கடெ பீத்தட்டதன கண்ட.
<br/>
<br/>2 ஆகவே அவ சீமோனுபேதுருனசாரெயு, யேசுக கவஉள்ள பேறெ சிசியனசாரெயு ஓடிண்டு ஹோகி, “சோமிய அவக்க கல்லாயெந்த எத்திண்டு ஹோகிபுட்டரு; தன்ன பீத்த எடெய எங்க அறிவிலெ” எந்து ஹேகித.
<br/>
<br/>3 ஆக பேதுருனு, பேறெ சிசியனு கல்லாயெக ஹோப்பதுக, எரடாவு ஒப்பிகெ பேகன ஓடிண்டு ஹோதரு.
<br/>
<br/>4 பேறெ சிசிய பேதுருன முந்திண்டு ஓடி, கல்லாயெக பந்து, 
<br/>
<br/>5 அல்லிகோகெ பக்கிநோடி, பண்ண பட்டெகோவ நோடித; ஆலெ அம ஓகெ ஹோப்பிலெ.
<br/>
<br/>6 ஹிந்தெ சீமோனுபேதுரு அமன ஹிந்தாடூந்த ஹோகி, கல்லாயெகோகெ ஹுக்கு,
<br/>
<br/>7 பண்ண பட்டெகொ ஹடுவதனவு, யேசுன மண்டெக சுத்தி ஹட்ட பட்டெ பேறெபட்டெகொகோட ஹடாதெ, இன்னொந்து கத்துனொ சுருட்டிதங்கெ பீத்திப்பதனவு நோடித.
<br/>
<br/>8 மொதலு கல்லாயெக பந்த பேறெ சிசியனு ஆக ஓகெ ஹுக்கு கண்டு நம்பித.
<br/>
<br/>9 யேசு சத்த எடேந்த எம்புது, எம்ப தேவர மாத்த அவக்க இன்னு அர்த்தமாடாதெ இத்தரு.
<br/>
<br/>10 ஹிந்தெ ஆ சிசியரு தங்க இத்த எடெக திரிகிண்டு ஹோதரு;
<br/>யேசு மகதலேனா மரியாளுக தோரிதது
<br/>
<br/>11 ஆலெ மகதலேனா மரியாளு கல்லாயெசாரெ ஹொராசு நித்து, அத்துண்டித்த; அவ அத்துண்டே பக்கி கல்லாயெகோகெ நோடி,
<br/>
<br/>12 யேசுன திரேக பீத்தட்ட எடெயோகெ பெள்ளெபட்டெ இக்கித எரடு தேவதூதரு மண்டேரிசியோகெ ஒப்பனு, காலேரிசியோகெ இன்னொப்பனு குளதுண்டிப்பதன கண்ட.
<br/>
<br/>13 அவக்க அவ்வ நோடி, “ஹெண்ணூ, ஏக்க அத்தரெ?” எந்து கேத்தரு; அதுக அவ, “என்ன ஆண்டமன எத்திண்டு ஹோகிபுட்டரு, தன்ன பீத்த எடெய நா அறிவிலெ” எந்த.
<br/>
<br/>14 இத்தெ ஹேகி ஹிந்தாடு திரிகி, யேசு நித்துண்டிப்பதன கண்ட; ஆலெயு, தன்ன யேசு எந்து அறியாதெ இத்த.
<br/>
<br/>15 ஆக யேசு, “ஹெண்ணூ, ஏக்க அத்தரெ, தாரவ அரிசிரெ?” எந்து கேத்த; அவ தன்ன தோட்டகார எந்து நெனசி, “ஐயா, நீ தன்ன எத்திண்டு ஹோகித்தலெ, தன்ன பீத்த எடெய எனக ஹேகு, நா ஹோகி தன்ன எத்தியூண்டனெ” எந்த. 
<br/>
<br/>16 அதுக யேசு, “மரியாளூ” எந்த; அவ திரிகி நோடி, “ரபூனி” எந்த; ரபூனி எந்தலெ பாத்தியாரு எம்ப அர்த்த.
<br/>
<br/>17 யேசு அவ்வ நோடி, “நீ என்ன முட்டபேட, நா இன்னு என்ன அப்பனசாரெ ஏர ஹத்திண்டு ஹோப்பிலெ, நீ என்ன அண்ணதம்மருசாரெ ஹோகி, ‘நா என்ன அப்பனசாரெயு, நிங்க அப்பனசாரெயு, என்ன தேவரசாரெயு, நிங்க தேவரசாரெயு ஏர ஹத்திண்டு ஹோனெ எந்து அவக்கக ஹேகு” எந்த.
<br/>
<br/>18 மகதலேனா மரியாளு ஹோகி, அவ சோமிய கண்டதனவு, தா அவ்வகோட மாத்தாடிதது எல்லாவவு சிசியருக ஹேகித.
<br/>1 யேசு தன்ன சிசியருக தோரிதது
<br/>
<br/>19 பாரத மொதலு ஜின ஆத அந்து சந்தொத்து, சிசியரு யூதருக தொட்டவக்கக அஞ்சிததூந்த, அவக்க ஒந்து மனெகோகெ ஹடிய கீலிக்கிட்டு இத்தரு; ஆக யேசு பந்து, அவக்கர நடுவெ நித்து, “நிங்கக சமாதான ஆகலி” எந்த.
<br/>
<br/>20 தா இத்தெ ஹேகி, தன்ன கைகோவவு, பரியவு அவக்கக தோரிசித; சிசியரு சோமிய கண்டு, அப்பர சந்தோசபட்டரு.
<br/>
<br/>21 யேசு மர்சியு அவக்கக, “நிங்கக சமாதான ஆகலி; அப்ப என்ன கேகிதங்கெ, நானு நிங்கவ கேகினெ” எந்து ஹேகி,
<br/>
<br/>22 அவக்கர மேலெ உரிகி, “பரிசுத்த ஆவிய ஈசியுளிவி.
<br/>
<br/>23 தார பாப்பவ நிங்க மன்னிசியாரியோ, அது அவக்கக மன்னிசி ஹட்டர; தார பாப்பவ மன்னிசாதெ இத்தாரியோ, அது அவக்கக மன்னிசாதெ ஹட்டர” எந்த.
<br/>1 காணாதெ நம்புவவக்க ஹரசணெ ஹொந்திதவக்க
<br/>
<br/>24 யேசு பந்திப்பனெக, ஹன்னெரடு சிசியருகோகெ ஒப்பனாத திதிமு எம்ப தோமா அவக்கரகோட இப்பிலெ.
<br/>
<br/>25 பேறெ சிசியரு, “எங்க சோமிய கண்டெயொ” எந்து அமக ஹேகிதரு; ஆலெ அம அவக்கக, “தன்ன கைக ஆணி ஹூத காயவ நா நோடி, ஆ காயக என்ன பெரல இக்கி, என்ன கைய தன்ன பரிக ஹாக்கி நோடாதோலெ, நா நம்புதில்லெ” எந்த.
<br/>
<br/>26 மர்சியு எட்டு ஜினகு ஹிந்தெ, தன்ன சிசியரு மனெகோகெ இத்தரு; ஆக தோமானு அவக்கரகோட இத்த; ஹடி கீலிக்கி ஹட்டுத்து; ஆக யேசு பந்து, அவக்கர நடுவெ நித்து, “நிங்கக சமாதான ஆகலி” எந்த.
<br/>
<br/>27 ஹிந்தெ தா தோமான நோடி, “நீ நின்ன பெரல இல்லிக இக்கி என்ன கைகோவ நோடு; நின்ன கைய நீட்டி, என்ன பரிய முட்டிநோடு; சந்தேக பீயாதெ, நம்பிக்கெ உள்ளமனாகி இரு” எந்த.
<br/>
<br/>28 ஆக தோமா யேசுன நோடி, “என்ன ஆண்டமனே, என்ன தேவரே” எந்த.
<br/>
<br/>29 அதுக யேசு, “தோமா, நீ என்ன கண்டதூந்தத்த நம்பிதெ; ஆலெ என்ன காணாதெ நம்புவவக்க ஹரசணெ ஹொந்திதவக்க” எந்த.
<br/>1 ஈ பொக்க பரததன நோக்க
<br/>
<br/>
<br/>30 ஈ பொக்குனோகெ பரது ஹடாத, அப்பர அற்புத அடெயாளகோவ யேசு தன்ன சிசியரு அறவங்கெ மாடித.
<br/>
<br/>31 ‘யேசு தேவருன மாத்தினாத கிறிஸ்து’ எந்து நங்க நம்புதுகாகியு, நம்பி தன்ன ஹெசருனொகெ ஏகேகு ஹடுவ நித்தியபதுக்க ஹொந்துதுகாகியு, இதெல்லா பரது ஹடதெ.
</div>		
		</li>
        <li><a href="JOHN_CH_21_BADAGA.mp3">JOHN CH 21 BADAGA</a> 
<div class="scripts">
அத்தியாய 21
<br/>யேசு கெரெ ஓரதோகெ சிசியருக தோரிதது
<br/>
<br/>1 இதெல்லாகு ஹிந்தெ, மர்சியு யேசு, திபேரியா கெரெ ஓரதோகெ சிசியருக தோரித; அது எத்தேந்தலெ:
<br/>
<br/>2 சீமோனுபேதுரு, திதிமு எம்ப தோமா, கலிலேய சீமெய கானா ஹட்டியமனாத நாத்தான்வேலு, செபெதேயுன மக்க, தன்ன சிசியருகோகெ பேறெ எரடா இவக்கெல்லா ஒந்து சேது இப்பனெக,
<br/>
<br/>3 சீமேனு பேதுரு அவக்கர நோடி, “நா மீனு ஹிடப்பதுக ஹோனெ” எந்த; அதுக அவக்க, “எங்கவு நின்னகோட பன்னெயொ” எந்தரு; ஆக அவக்க ஹொறபுட்டு ஹோகி, ஹரிகலுக ஹத்திதரு; அந்து இரூட அவக்கக ஒந்து மீனு சிக்குலெ.
<br/>
<br/>4 பாகு ஜாம ஆப்பனெக, யேசு கெரெ ஓரதோகெ நித்துண்டித்த; ஆலெ தா யேசு எந்து சிசியரு அறியாதெ இத்தரு. 
<br/>
<br/>5 யேசு அவக்கர நோடி, “மக்கவே, திம்பதுக ஏனாலி பீத்தித்தரா?” எந்து கேத்த; அதுக அவக்க, “ஒந்துனு இல்லெத்தவா” எந்தரு.
<br/>
<br/>6 ஆக தா, “நிங்க ஹரிகலுன பலசரிக பலெய ஹாக்கிவி, ஆக நிங்கக சிக்கிர” எந்த; அதேமாக்கெ அவக்க ஹாக்கிதரு; ஆக கமக்கன மீனு சிக்கிததூந்த அதன இகியாரதெ இத்தரு.
<br/>
<br/>7 ஹிந்தெ, யேசு கவ பீத்தித்த சிசிய பேதுருன நோடி, “அதநோடு சோமி” எந்த; தா சோமி எந்து சீமோனுபேதுரு ஓருட்டதே, அம பட்டெ இக்காதெ இத்ததூந்த, தன்ன ஒதகன குப்பசவ நடுக கட்டிண்டு கெரெக ஹாரித.
<br/>
<br/>8 பேறெ சிசியரு கெரெகத்தூந்த கன்னபின்ன எரடுநூறு மா தூரதோகெ இத்ததூந்த ஹரிகலுனோகெ இத்தூண்டே மீனுகொ ஹடுவ பலெய இகுத்துண்டு பந்தரு.
<br/>
<br/>9 அவக்க கெரெ ஓரக பந்து எறகுவனெக, கரிகிச்சு ஹாக்கி, கெண்ட ஒதக மீனுகோவ பீத்திப்பதனவு, ஒந்தோசி தொட்டியவு கண்டரு.
<br/>
<br/>10 யேசு அவக்கர நோடி, “நிங்க ஈக ஹிடுத்துண்டு பந்த மீனுகொனோகெ ஒந்தோசி மீனுகோவ எத்திண்டு பாரிவி” எந்த.
<br/>
<br/>11 சீமோனுபேதுரு ஹரிகலுக ஹத்தி, நூறா ஐவத்தமூறு தொட்ட மீனுகொ தும்பித பலெய கெரெ ஓரக இகுத்துண்டு பந்த; ஈசக மீனுகொ ஹட்டூகூடி, பலெ ஹரிவிலெ.
<br/>
<br/>12 யேசு அவக்கர நோடி, “திம்பதுக பாரிவி” எந்த; தன்ன, சோமி எந்து சிசியரு அறததூந்த அவக்ககோகெ ஒப்பனு, “நீ தார?” எந்து கேப்பதுக முந்துலெ.
<br/>
<br/>13 ஆக யேசு பந்து, தொட்டிகோவவு மீனுகோவவு எத்தி, அவக்கக கொட்ட.
<br/>
<br/>14 யேசு உசரோட எத்ததுகிந்தெ, தன்ன சிசியருக தன்ன தோரிசிதது இது மூறாவதுதொட்டெ.
<br/>1 யேசுனு பேதுருனு
<br/>
<br/>15 அவக்க திந்து பிரிகிததுகிந்தெ, யேசு சீமோனுபேதுருன நோடி, “யோனான மாத்தி சீமோனூ, இவக்கரெந்த நீ என்னமேலெ அப்பர கவ பீத்தித்தெயா?” எந்து கேத்த; அதுக அம, “ஹா, ஆண்டமனே, நா நின்னமேலெ கவ பீத்தித்தெ எம்பதன நீ அறதெ” எந்த; அதுக யேசு, “நீ என்ன ஆடு மறிகோவ மேசு” எந்த.
<br/>
<br/>16 எரடாவதுதொட்டெ தா அமன நோடி, “யோனானுன மாத்தி சீமோனூ, நீ என்னமேலெ கவ பீத்தித்தெயா?” எந்து கேத்த. அதுக அம, “ஹா ஆண்டமனே, நா நின்னமேலெ கவபீத்தித்தெ எம்பதன நீ அறதெ” எந்த; அதுக யேசு, “என்ன ஆடுகோவ மேசு” எந்த.
<br/>
<br/>17 மூறாவதுதொட்டெ தா அமன நோடி, “யோனானுன மாத்தி சீமோனூ, நீ என்னமேலெ கவ பீத்தித்தெயா?” எந்து கேத்த; என்னமேலெ கவ பீத்திதெயா எந்து தா மூறாவதுதொட்டெ தன்ன கேத்ததூந்த, பேதுரு துக்கபட்டு, ஆண்டமனே, நீ எல்லாவவு அறதூந்தெ; நா நின்னமேலெ கவபீத்திதெ எம்பதனவு நீ அறதூந்தெ” எந்த; அதுக யேசு, “நீ என்ன ஆடுகோவ மேசு” எந்த.
<br/>
<br/>18 நீ ஜெளவானியாகி இப்பனெக, நின்ன ஒடெமுண்ட நீ சுத்தி, நினக இஷ்ட ஹடுவ எடெகெடா ஹோகிண்டித்தெ; ஆலெ நீ முதுக்க ஆப்பனெக, நின்ன கைய நீ நீட்டிரெ; பேறெ ஒப்ப நின்ன ஒடெக சுத்தி, நினக இஷ்ட இல்லாத எடெகெடா நின்ன கூட்டிண்டு ஹோன எந்து நா நினக நிஜவாகி ஹேகினெ” எந்த.
<br/>
<br/>19 அம எத்தெமாக்கெ சத்து தேவர மகிமெபடிசின எந்து தோருசுதுகாகி, தா இத்தெ ஹேகித; தா இதன ஹேகிததுகிந்தெ, அமன நோடி, “என்ன ஹிந்தெ பா” எந்த.
<br/>
<br/>20 ஆக பேதுரு திரிகி நோடி, யேசு கவபீத்தித்தமனு, கடெசி இருஹிட்டு திம்பனெக, தன்ன மாருகேர சேது, “ஆண்டமனே நின்ன தோரிசி கொடுவம தார” எந்து கேத்தமனு ஆத சிசிய ஹிந்தாடு பப்பதன கண்ட.
<br/>
<br/>21 அமன கண்டதே பேதுரு, யேசுன நோடி, “சோமீ, இமன ஜோலி ஏன?” எந்து கேத்த.
<br/>
<br/>22 அதுக யேசு, “நா பப்பனெகெட்டவு இம இப்பது எனக இஷ்டஹட்டலெ, நினக ஏன? நீ என்ன ஹிந்தெ பா” எந்த.
<br/>
<br/>23 அதூந்த ஆ சிசிய சாவதில்லெ எம்ப மாத்து, அண்ணதம்மருகோகெ ஹட்டுத்து; ஆலெயு அம சாவதில்லெ எந்து யேசு ஹேகாதெ, “நா பப்பனெகெட்டவு இம இப்பது எனக இஷ்ட ஹட்டலெ நினக ஏன” எந்து ஹேகித.
<br/>
<br/>24 ஆ சிசியத்த இதெல்லாக சாட்சி ஹேகி, இதன பரதம; அமன சாட்சி நிஜ எந்து எங்க அறதூந்தெயொ.
<br/>
<br/>25 யேசு கீத பேறெ அப்பர கெலசகோவு ஹடதெ; ஆலெ, அதெல்லாவ ஒந்தொந்தாகி பரதலெ, பரவ பொக்குகோக ஒலகதோகெ எடெ எச்ச எந்து நெனசனெ. ஆமென்.
</div>		
		</li>
</ul>
<a href="index.html">Hide Script</a> <br/>
<a href="JOHNS_GOSPEL_BADAGA.zip" style="display:none;">Download Entire Book Here</a>
</div>
<script src="../scripts/player.js"> </script>
</body>
</html>